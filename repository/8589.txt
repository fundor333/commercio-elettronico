#titolo Verso il voto: mini campionario del pianeta M5S - Politica
di Francesca Chiri 
 Dalla Tav alla green-economy, passando per la class action: sono mille le anime dei candidati M5S in Parlamento. Ecco un mini-campionario della variegata pattuglia di Grillo. 
 * POSSIAMO ARRIVARE AL 30% . E' la promessa di Roberta Lombardi, 39 anni, romana, terza in lista nel Lazio 1 della Camera. Specialista acquisti e logistica in un'azienda di design, segue Beppe Grillo da prima che nascesse M5S. E ora prevede uno tsunami nelle urne. ''Andremo ben oltre il 20%. Un po' ci preoccupa perfino questa ipotesi''. 
 * NO ALLEANZE, VOTIAMO CONTENUTI.  ''Cercheremo i voti a prescindere dalle liste'' dice Riccardo Nuti, capolista alla Camera per la Sicilia occidentale. Scelto con 147 voti alle parlamentarie, ex candidato sindaco di Palermo, nonostante sia stato il consigliere piu' votato alle amministrative con 3162 preferenze, e' rimasto fuori da Palazzo delle Aquile perche' la sua lista non ha raggiunto la soglia di sbarramento del 5%. 
 * ''ODIO LA POLITICA''.  Donatella Agostinelli, 38 anni, di Jesi, capolista alla Camera nelle Marche, ha il seggio quasi in tasca. Precaria, una laurea in giurisprudenza, e' vice presidente del Comitato tutela e ambiente della Vallesina. Dall'odio si e' gettata anima e corpo nella campagna elettorale. Il suo motto: ''ogni grillino e' come un granello di sabbia nell'ingranaggio della politica, ne basta uno per far inceppare il meccanismo. Questo vorrei fare in Parlamento''. 
 * DALLA TOSCANA PER LA CLASS ACTION.  Dare all'Italia una vera legge sulla 'class action': sara' l'impegno di Alfonso Bonafede, 36 anni, avvocato a Firenze, noto per la battaglia contro il tunnel della Tav sotto la citta', capolista alla Camera in Toscana. Nel 2009 si candido' a sindaco di Firenze, quando trionfo' Renzi: prese il 2% e circa 4.000 voti. ''Poi e' stata una crescita continua''. 
 * DECANO DELLE BATTAGLIE PER L'ACQUA PUBBLICA E CONTRO LO SMALTIMENTO DEI RIFIUTI TOSSICI , Roberto Fico, napoletano di 38 anni e una laurea in Scienze della comunicazione, fa parte della truppa di quei grillini della prima ora con un futuro certo in Parlamento. 
 * GREEN ECONOMY.  Riccardo Fraccaro, 32 anni, capolista in Trentino Alto Adige, laureato in giurisprudenza in diritto internazionale dell'ambiente, lavora come impiegato per attivita' di efficientamento energetico: ''Metto a disposizione la mia esperienza nell'ambito della green-economy''. 
 * PIU' AVANTI DI NICHI.  Ripubblicizzare l'Acquedotto pugliese, ''una delle promesse disattese da Vendola''. E'uno dei programmi del movimento pugliese che schiera uno dei pionieri del civismo grillino. Lello Ciampolillo, barese, quarantunenne tecnico di rete Telecom, capolista per il Senato in Puglia, insieme all'avvocato leccese Maurizio Buccarella, e' convinto che le urne premieranno solo programmi di rinnovamento. 
 * NO TAV.  Laura Castelli, 26 anni, capolista nel collegio Piemonte 1 della Camera, laureata in Economia e fedelissima del capogruppo grillino in Regione, Davide Bono, spiega: ''le battaglie devono avere valenza nazionale ma e' chiaro che io saro' piu' sensibile a un tema come la Tav. Sono sempre stata presente ai campeggi e ai presidi'', oltre che animatrice della roulotte grillina che nell'estate 2011 Bono trasformo' in una sorta di sede distaccata del gruppo in Val di Susa. 
 * L'AMBIENTE SIAMO NOI.  ''No Pd o Pdl. In Abruzzo gli altri candidati sono impresentabili'' sentenzia Gianluca Vacca, 40 anni, laureato in lettere, insegnante, capolista alla Camera. 
 * STOP ALLE CLIENTELE.  Con i suoi 27 anni, e' la piu' giovane capolista, in Basilicata, per le prossime elezioni: Mirella Liuzzi, materana, corre per la Camera e spiega: ''l'attuale classe politica si e' completamente disinteressata delle richieste dei cittadini, guarda solo ai propri privilegi''. 
 * NO QUOTE ROSA.  Emanuela Corda, cagliaritana di 36 anni, grafico pubblicitario, vignettista e fumettista e' capolista per la Camera. Manuela Serra al Senato.''Il Movimento ha dimostrato che affidandosi ai propri elettori non c'e' bisogno di creare quote. Loro scelgono le donne''. E i candidati M5S sono per il 55% donne. 
 * NUOVO VENTO IN CALABRIA.  Avvocato, 48 anni, nipote di contadini e braccianti, figlio di operai emigrati in Germania, Francesco Molinari, capolista per la Calabria al Senato, e' fiducioso: '' I calabresi stanno rialzando la testa. Nella nostra regione spesso le novita' arrivano dopo, ma la sensazione e' che le nostre parole stiano andando in profondita' ''.  
