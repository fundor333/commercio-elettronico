#titolo Argentina - Mondiali Sudafrica
  Anche se ha sofferto fino all'ultima giornata per qualificarsi, l'Argentina si presentera' in Sudafrica per vincere il Mondiale. Il fatto che quando il torneo si e' svolto fuori dall'Europa il titolo non e' mai stato vinto da una nazionale del Vecchio Continente sembra favorire ulteriormente la selezione biancoceleste, costretta pero' a fare ancora una volta i conti con gli arci-rivali del Brasile. 
 
A favore degli argentini c'e' che possono disporre del miglior giocatore del mondo, ma Leo Messi con la nazionale ha ancora molto da dimostrare: in Sudafrica la sua sfida personale sara' non solo di vincere la Coppa, ma anche di dimostrarsi determinante in maglia 'albiceleste' come finora ha fatto solo nel Barcellona. 
 
'La Pulce' per diventare davvero una leggenda del calcio, e rendere piu' degno il paragone con il suo attuale ct Diego Maradona e con Pele', deve vincere il Mondiale, se ne rende conto lui per primo (''per essere davvero un grande mi serve un Mondiale'') e spera di colmare il vuoto il prossimo 11 luglio a Johannesburg, mettendo cosi' la Grande Coppa accanto all'oro olimpico conquistato due anni fa a Pechino. A livello di nazionale maggiore invece l'Argentina e' a digiuno dal 1993, quando vinse la Coppa America. Per questo Maradona ritiene che ''a 24 anni dall'ultimo successo (si riferisce al Mondiale n.d.r.) e' arrivata l'ora di tornare a vincere: la mia squadra ha fame di successi, in campo voglio undici eroi''. 
 
Il limite della selezione biancoceleste potrebbe essere proprio il suo allenatore, perche' mentre non ci sono dubbi sull'eccezionalita' del Maradona calciatore, altrettanto non si puo' dire del Diego commissario tecnico, capace di perdere 6-1 in Bolivia e di convocare piu' di 100 giocatori da quando si e' insediato, ovvero dal novembre del 2008. La scenata e gli insulti ai giornalisti a Montevideo dopo aver conquistato la qualificazione gli ha alienato simpatie in seno alla Fifa, che lo ha squalificato impedendogli di assistere al sorteggio dei gironi a Citta' del Capo, e ora non rimane da vedere se la cura Bilardo, che gli fa da consulente e coordinatore, avra' il suo effetto: in fondo proprio il 'Nasone' era il ct quando l'Argentina vinse il suo secondo (e per ora ultimo) titolo iridato. 
 
Di sicuro l'ex Pibe manifesta ottimismo (''faro' felice la gente, e spero proprio di abbracciare Messi dopo la finale'') e si e' spinto fino all'annuncio di quale sara', problemi dell'ultima ora permettendo, la sua difesa titolare: Otamendi, Samuel, Demichelis, Heinze, quest'ultimo giocatore per la cui convocazione il ct e' stato duramente criticato dalla stampa del suo paese, che ha tirato in ballo perfino interessi occulti. 
 
In ogni caso la sicurezza del tecnico deve passare dalle parole ai fatti, altrimenti gli argentini si dimenticherebbero del Maradona fuoriclasse e metterebbero sulla graticola l'allenatore. Anche le leggende, e non solo i thriller, possono avere una brutta fine, ma se Messi mantiene le promesse non sara' il caso dell'uomo che fece impazzire Napoli. 
  
 
   
