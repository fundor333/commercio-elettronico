#titolo Australia, estate piu' calda della storia  - Ambiente e Pesca - Mare
  (ANSA) - SYDNEY, 4 MAR - L'Australia è sempre stata terra di eventi meteo estremi, da interminabili siccità a piogge torrenziali seguite da inondazioni, ma gli scienziati paragonano ora il clima australiano a un'atleta dopato, che batte ogni record. L'estate appena finita è stata non solo la più calda mai registrata, ma è stata accompagnata da più eventi record di ogni passata stagione. E un nuovo rapporto della Commissione governativa per il clima segnala che l'influenza del cambiamento climatico su tale andamento meteo è più evidente che mai. Parlando alla presentazione del rapporto dal titolo Angry Summer (Estate infuriata), lo scienziato capo della Commissione, Tim Flannery, avverte che gli australiani possono attendersi temperature ancora più alte nei prossimi anni. "Non vi è quasi dubbio che questi eventi continueranno ad aggravarsi, le temperature più calde diverranno ancora più calde, di durata più lunga e più frequenti", ha detto Flannery. "Questo è praticamente certo a causa del calore accumulatosi nell'atmosfera abbiamo un clima dopato con steroidi". Secondo il rapporto, gli estremi dell'estate 2012/13 sono effetto del cambiamento climatico, ed eventi ancora più inconsueti sono in arrivo. Questa estate l'Australia ha infranto 123 record in 90 giorni. E' stata la più calda mai registrata, accompagnata dall'ondata di caldo più lunga e più estrema, da incendi devastanti e poi da piogge torrenziali e vastissime inondazioni. Il giorno più caldo è stato il 7 gennaio con una media nazionale di 40,3 gradi, quando sono stati registrati valori storici in 44 stazioni meteo. A Sydney, la città più popolosa, il 18 gennaio il termometro ha segnato 45,8 gradi. mezzo grado più del precedente record risalente al 1939. I dati confermano che il cambiamento climatico è reale, ha detto Flannery. "Non è qualcosa di ipotetico che accadrà in futuro, il clima è effettivamente già cambiato. E ogni misura possibile deve essere intrapresa ora, non in futuro". (ANSA)  
