#titolo Valerio Mastandrea  - Protagonisti
dell'inviata Alessandra Magliaro 
   "Sembri un attore dell'Est perché anche quando fai la commedia hai quello spessore in più, quella malinconia": Valerio Mastandrea incassa il complimento di Barbora Bobulova. Il regista Ivano De Matteo sulla stessa linea prosegue: "Valerio lo trovo drammatico, fa il brillante, il gigione, ma è una maschera, una copertura. Volevo tirare fuori quella parte drammatica che lui nasconde". Negli Equilibristi    (SCHEDA) , il bel film di De Matteo che ha sfiorato (peccato) il concorso internazionale di Venezia 69 per essere poi selezionato in quello 'minore' di Orizzonti, Mastandrea interpreta, da applausi, un ruolo pesantissimo: in seguito ad un tradimento si separa dalla moglie e dai figli e giorno dopo giorno scivola in un baratro andando ad affollare l'esercito dei nuovi poveri dell'ex ceto medio che mangiano alle mense di Sant'Egidio e dormono in macchina. 
 Dal film, asciutto ma tristissimo, si esce con una esile speranza per il domani, "non è pessimismo il mio ma realismo", dice De Matteo. Il film è una coproduzione della Rodeo Drive di Marco Poccioni e Marco Valsania, con i francesi di Babe in collaborazione con Rai Cinema, distribuito da Medusa dal 14 settembre subito dopo il passaggio a Venezia. La Bobulova biondissima ("così mi ha voluto Rocco Papaleo, abbiamo appena cominciato in Sardegna il nuovo film Una piccola impresa meridionale") e l'ironico Mastandrea non hanno ancora visto il film, lo vedranno tra qualche ora in sala con il pubblico. "Fiducia o incoscienza?" scherza l'attore che ha abituato il pubblico a ruoli in cui emerge tutto il male di vivere. 
 "Sarà per la gioia che gli si legge negli occhi", prosegue la Bobulova. La separazione coniugale del protagonista degli Equilibristi "é solo uno spunto come potrebbe essere una malattia. E' una vicenda ancorata alla nostra realtà di oggi, una crisi che è economica e sociale". Scritto dal regista con la moglie Valentina Ferlan "racconta di un ceto medio spinto dalla crisi alla povertà: i soldi non bastano mai - dice Mastandrea nel film - alla moglie che rimprovera i ritardi a lui che, dopo il lavoro all'anagrafe in comune, fa un secondo lavoro in nero ai mercati generali". Racconta De Matteo: "famiglie come questa sono tantissime: non arrivano a 2 mila euro al mese, quando per l'Istat è 2078 euro è il costo medio di una famiglia. Così, tra affitti o mutuo, spese per i figli, bollette si va sempre in rosso". Così quando Giulio-Valerio Mastandrea va via di casa si capisce che andrà sempre peggio: la figlia adolescente Camilla (Rosabell Laurenti Sellers) lo accompagna a vedere seminterrati - "potevano scriverci 'affittasi tomba'" dice ironico lui - e a colloquio con affittacamere che chiedono contanti e in nero 4 mensilità in anticipo, lui non ce la fa lo stesso. Spiega il regista (il suo ultimo film La bella gente applaudito e premiato a tutti i festival europei non si è mai visto in Italia): "Dopo la crisi economica arriva lo scollamento emotivo, come tanti italiani che ho conosciuto in queste mense, c'é vergogna e imbarazzo di farsi vedere così e quindi ci si isola. Il nostro protagonista rifiuta di incontrare i figli e la moglie, scappa da loro per pudore e questi si convincono che si è rifatto una vita". 
 VAI ALLO SPECIALE  
