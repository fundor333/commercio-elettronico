#titolo Tecnologia per il volo, il 'made in Italy' in vetrina a Dubai - Dossier - Scienza&Tecnica
  Velivoli da addestramento e combattimento di ultima generazione, elicotteri commerciali e militari e innovativi sistemi radar: sono solo alcune delle piu' avanzate tecnologie per il volo messe a punto dalle aziende di Finmeccanica, protagoniste con esibizioni in volo ed esposizioni nella grande vetrina internazionale del salone aeronautico 2011 di Dubai. 
Gli Emirati Arabi Uniti, paese in fortissima crescita caratterizzato da una diversificazione economica e industriale senza precedenti, sono un importante partner commerciale per Finmeccanica, che vanta una presenza di lunga data nella regione attraverso le aziende del gruppo. 
L'occasione offerta dal salone aeronautico permette di presentare tutti i prodotti di punta del volo 'made in Italy'. Per quanto riguarda il campo aeronautico, il grande protagonista e' il caccia multiruolo Eurofighter Typhoon, il piu' avanzato velivolo da combattimento di nuova generazione nato dalla collaborazione tra i governi e le imprese di Italia, Germania, Regno Unito e Spagna. A questo si affianca l’addestratore avanzato M-346 (Lead-In Fighter Trainer), realizzato da Alenia Aermacchi, selezionato dal Governo emiratino nel 2009 e gia' acquistato dal Governo italiano e da quello di Singapore. Si aggiungono poi il velivolo da trasporto tattico C-27J, realizzato da Alenia Aeronautica e particolarmente adatto allo svolgimento di operazioni speciali, il modello dell’MB-339, scelto per la pattuglia acrobatica nazionale emiratina 'Al Fursan', e l'ATR 72 ASW (Anti-Submarine Warfare) per la lotta anti-sommergibile. In campo elicotteristico, AgustaWestland espone al Dubai Airshow diversi modelli in scala di elicotteri commerciali, governativi e militari della sua gamma prodotti, tra cui il biturbina leggero GrandNew, il biturbina medio AW139, l’elicottero militare della classe delle 8 tonnellate AW149 e l’AW101. Proprio AgustaWestland ha visto crescere negli anni la propria presenza negli Emirati Arabi Uniti per un’ampia gamma di applicazioni commerciali e governative con la vendita di diversi tipi di elicottero. 
SELEX Sistemi Integrati partecipa invece al Dubai Airshow con una dimostrazione video del suo sistema radar KRONOS multifunzione in banda C, il sistema Blueshield C4I per la sorveglianza e la difesa aerea, le console per soluzioni aeroportuali 'chiavi in mano' (con cui l'azienda e' in prima linea nella realizzazione del nuovo scalo internazionale NDIA di Doha, in Qatar), il sistema di pianificazione delle missioni e il sistema di sorveglianza  
