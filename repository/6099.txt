#titolo La corsa dei Sestieri a Cortina - Itinerari - In Viaggio
  (di Ida Bini)  
Il 10 febbraio sulla pista Fiames di Cortina d’Ampezzo si svolge la tradizionale corsa del Sestiere, una staffetta su sci da fondo in cui gli atleti indossano costumi storici del proprio sestiere o frazione di appartenenza. Ai primi del Novecento la perla delle Dolomiti bellunesi, infatti, era divisa in sei zone - Alverà, Azon, Cadin, Chiave, Cortina e Zuèl - i cui confini corrispondevano ai corsi d’acqua presenti nel territorio. Ogni anno dal 1936 gli abitanti delle singole frazioni, caratterizzate da uno specifico colore, si sfidano in una gara in costume, emozionante e coinvolgente, per aggiudicarsi il palio d’inverno. Oltre alla corsa sugli sci ogni frazione prepara un carro allegorico rappresentativo che dopo la gara sportiva sfila su corso Italia, nel cuore di Cortina. I carri si trasformano così in teatri ambulanti dove si svolgono rappresentazioni in dialetto ispirati alla storia e alle leggende regionali o a episodi di satira locale, esattamente come nelle tradizionali processioni carnevalesche. 
La corsa in costume dei Sestieri, assieme ai concerti e agli spettacoli legati alla manifestazione, attira da sempre la curiosità di sciatori e turisti ed è un’occasione per conoscere il folclore valligiano oltre che scoprire che la bella e aristocratica Cortina da qualche anno è un po’ più alla portata di tutti grazie ai pacchetti e alle offerte last minute di alcuni alberghi.  
Sempre in equilibrio tra tradizioni e nuove tecnologie il raffinato salotto alpino offre uno shopping che fa girare la testa, locali e ristoranti alla moda, hotel e ville di lusso ma soprattutto piste spettacolari che hanno fatto la storia dello sci e che sono in grado di soddisfare tutti gli sciatori. Le montagne che circondano Cortina, Cristallo e Tofane, divise in tre aree sciistiche (Faloria-Cristallo-Mitres, Tofana e Lagazuoi 5 Torri), offrono 120 chilometri di tracciati di diverse pendenze e sempre perfettamente innevati, raggiungibili con navette gratuite: sulle piste si praticano lo sci alpino, l’elegante disciplina telemark (quella a tallone libero), le acrobazie dei freestyle e freeride e lo sci di fondo sui bellissimi anelli attraverso boschi e laghetti alpini.  
Ogni anno sui comprensori sciistici di Cortina si inaugurano piste, avveniristici impianti di risalita o nuovi rifugi o baite dove mangiare o bere un drink fino al tramonto, godendosi la bellezza delle Dolomiti che circondano la cittadina bellunese. Da queste settimane e per tutta la stagione sciistica, infatti, sono 18 i locali, tra baite e rifugi, che durante il weekend organizzano eventi, concerti, aperitivi, feste a tema e sciate di gruppo dall’alba al tramonto. Si arriva sulle piste al sorgere del sole e, dopo colazione, ci si lancia lungo le piste o si passeggia tra i boschi immersi nel silenzio; oppure si arriva al tramonto, si fa festa nelle baite e si scia fino alla chiusura degli impianti.  
Tra le novità sciistiche da provare c’è il tracciato Vitelli, pista lunga tre chilometri, sullo storico tracciato che ospitò le gare di slalom gigante alle Olimpiadi invernali del 1956, che è diventata la mecca dello slow sky, un modo lento e riflessivo di approcciare lo sci, dove si apprezzano le discese e ci si concede diverse soste per ammirare il paesaggio; a quota 2.150 metri, inoltre, c’è un’area relax con panchine, da dove si gode lo splendido panorama del maestoso monte Cristallo e del lago di Misurina con le mitiche Tre Cime di Lavaredo. Altra novità è il Cortina Snowpark, parco nato l’anno scorso in località Socrepes: è una grande area dedicata a chi pratica lo snowboard e agli appassionati della velocità e delle acrobazie; in particolare si evidenzia il nuovo tracciato di San Zan, all’interno del comprensorio delle Tofane. Lo snowpark, lungo 500 metri, è servito da una seggiovia quadriposto ed è diviso in due aree di diversa difficoltà: una easy line, dedicata ai più piccoli o a chi vuole cimentarsi per la prima volta in salti e acrobazie sulla neve, e una media line, dedicata ai più esperti snowboarder e free styler con parti in piano e in discesa, con tubi, bidoni, ringhiere e strutture studiate per allenarsi nelle acrobazie.  A Cortina si sperimentano anche altre discipline sportive come lo snowkite, sci alpino dove si viene trainati da una vela gonfiata dal vento; il ktrack, una speciale bicicletta che permette con notevoli acrobazie di salire e scendere lungo i pendii innevati, e la guida sul ghiaccio di auto sportive sulla pista di Fiames, lunga due chilometri. Oppure si gioca a curling o a polo sul ghiaccio o ci si catapulta con un bob sulla pista olimpica o con il gommone dal trampolino olimpionico (snow rafting) del Cortina Adrenalin Center.  
Per chi ama sciare in tutta tranquillità è stato creato lo spettacolare tour della Grande Guerra: cento chilometri da percorrere con gli sci ai piedi e in skibus, che portano sui luoghi dove gli Alpini difesero il confine da tedeschi e austriaci nel conflitto del 1915-1918. Va, infine, ricordato che il comprensorio di Cortina fa parte del grande carosello sciistico del Dolomiti Superski che riunisce 12 diverse località e dove con un solo skipass si possono utilizzare 450 impianti di risalita e 1.220 chilometri di piste.  
Per maggiori informazioni: www.dolomiti.org  
