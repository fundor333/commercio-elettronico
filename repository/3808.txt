#titolo Los Angeles Auto Show, riflettori puntati su 50 novita' - Prove  e Novità - Motori
  ROMA - Gli organizzatori del Los Angeles Auto Show 2012 - che si svolgera' dal 30 novembre al 9 dicembre, con le due giornate del 28 e 29 novembre riservate alla stampa -  hanno confermato il debutto di quasi 50 novita' all'esposizione californiana. Le anteprime mondiali spazieranno dai veicoli elettrici a quelli ad alte prestazioni, fino ai modelli di lusso dalle maggiori Case automobilistiche di tutto il mondo. L'elenco comprende novita' mondiali di Chrysler, Ford e General Motors, ma anche di Bmw, Fiat, Jaguar, Mercedes, Porsche e Volkswagen. 
Ci saranno anche novita' - si legge nella nota degli organizzatori - presentate dai marchi asiatici, come Honda, Acura, Hyundai, Kia, Nissan, Subaru e Toyota. Grande rilievo sara' dato alle piu' recenti tecnologie per ridurre consumi ed emissioni. In tutto saranno presenti al Los Angeles Auto Show 24 modelli completamente elettrici o ricaricabili e quasi 20 autovetture che, grazie a moderni motori a benzina a 4 cilindri, raggiungono una percorrenza di 40 miglia per gallone, cioe' 17 km per litro. Secondo gli specialisti di AutoTrader, l'interesse totale dei consumatori Usa per i carburanti alternativi e per i modelli ad alta efficienza energetica e' salito del 54% nel 2012. Una delle grandi vedette dello Show californiano sara' la prima auto 100% elettrica di Fiat, la 500e, che sara' proposta (una novita' nella novita') anche in variante cabrio. La piccola Fiat ad emissioni zero sara' affiancata sulla passerella delle auto 100% EV - cioe' senza range extender - dalla Chevrolet Spark EV, prima auto di questo tipo nella gamma attuale di General Motors, anch'essa al suo debutto mondiale. Anche Ford sara' presente in questo ambito con l'ibrida plug in C-Max Energi, la Fusion Energi ricaricabile, la Focus Electric e un'altra novita' su cui non sono stati ancora svelati i dettagli. Honda fara' invece debuttare la sua nuova Accord ibrida plug in. ''Il settore automobilistico nel Nord America - ha dichiarato Andy Fuzesi, direttore generale del Los Angeles Auto Show - sta vivendo il suo anno record per numero di vendite dal 2008. Questa crescita positiva - ha ribadito Fuzesi - si riflette nel numero di anteprime, nell'ampia gamma di veicoli e nelle tecnologie innovative in mostra al Salone''. Perfettamente intonata con i gusti degli acquirenti californiani anche la quantita' di modelli di lusso e ad alte prestazioni che debutteranno a Los Angeles. E' il caso della Acura RLX - il brand di lusso della Honda - e della ''prima'' per questo mercato della ibrida Bmw i8 Spyder. La Casa bavarese dovrebbe portare a Los Angeles anche l' inedita X4, una sav destinata a colmare il vuoto esistente tra la X3 e la X5. Al Salone californiano debutto per il mercato nordamericano della nuova sportiva Jaguar F-Type che sara' affiancata dalla XF Sportbrake. 
Allo stand Mercedes previste ben quattro anteprime, tra cui la prima mondiale della SLS AMG Black Series, mentre la Bentley presenziera' con una sua anteprima nordamericana. Porsche ha gia' annunciato una delle due novita', cioe' il debutto per il mercato Usa della 911 Carrera 4, ma a Los Angeles potrebbe anche esserci il reveal della nuova generazione della coupe' Cayman. 
Da segnalare anche l'anteprima mondiale della versione Usa della Fiat 500L, mentre Volkswagen presentera' la variante Cabrio della Beetle 2013. Allo stand Hyundai riflettori puntati su un'inedita Santa Fe più lunga e con sette posti, mentre Kia presentera' come novita' assoluta mondiale la berlina Forte. 
Honda e Hyundai hanno annunciato anche altre novita', per il momento ancora segrete. Da Subaru dovrebbe arrivare invece la versione 2013 della Forester, con un profondo cambiamento nel frontale.  
