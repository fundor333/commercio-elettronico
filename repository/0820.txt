#titolo Porti: Burlando (Liguria), garantire autonomia fiscale - Porti e Logistica - Mare
  (ANSA) - SAVONA, 14 FEB - "Per garantire un futuro ai porti italiani, almeno a quelli che oggi hanno un volume di traffico ottimale, occorre garantire l'autonomia fiscale degli scali": lo ha detto il presidente della Regione Liguria, Claudio Burlando, partecipando oggi a Savona ad un convegno sul sistema logistico portuale promosso dalla Lega Coop.     ''Il periodo economico difficile che stiamo vivendo ci impone di puntare molto sulla produttivita' dei nostri porti in un quadro che vede molte aziende in grosse difficolta' - ha sottolineato -. Ancora l'anno scorso i dati complessivi dei porti liguri ci fornivano una situazione nel complesso positiva. Le ragioni dello sviluppo per noi passano attraverso le nostre infrastrutture portuali. Dopo un periodo di contrapposizioni anche forti stiamo assistendo ora ad un clima piu' dialogante. Ci si rende conto che in assenza di prospettive certe per l'occupazione, qualche occasione nuova di lavoro bisogna pur trovarla. E su questo pensiamo che i porti possano e debbano lavorare".(ANSA).  
