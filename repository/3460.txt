#titolo Romantica Guadalupa - In Viaggio
  (di Ida Bini) 
 Se volete trascorrere una seconda luna di miele su un’isola caraibica a un prezzo ragionevole (da 1.500 euro), viaggiando con una compagnia di bandiera e usando semplicemente la carta d’identità, potete scegliere Guadalupa, meta paradisiaca tra il mar delle Antille e l’oceano Atlantico.   E’ un’isola bellissima, la cui forma ricorda una farfalla che dispiega le ali, circondata da isolotti incontaminati che ospitano quattro riserve naturali dove lungo i 300 chilometri di sentieri tropicali si nascondono vulcani, cascate, fiumi e fiori, foreste, spiagge e calette mozzafiato. 
 E’ un continente in miniatura formato da due parti unite da una sottile striscia di terra su cui corre una strada che attraversa la Rivière Salée, tra lidi sabbiosi e mangrovie.    Sul versante orientale c’è l’isola di Grande-Terre, pianeggiante, ricca di piantagioni di canna da zucchero e spiagge bianche, bagnate da un mare cristallino e ombreggiate da palme: le più belle sono Le Moule, paradiso dei surfisti a est dell’isola, e Le Gosier vicino a Sainte-Anne, a sud, dove si può scegliere di fermarsi presso l’incantevole Auberge de la Vieille Tour, hotel di charme, costruito intorno a un mulino in un giardino tropicale con magnifica vista sul mare. Su Grande-Terre ci sono anche le suggestive scogliere della Pointe des Châteaux e le alte falesie calcaree della Pointe de la Grande Vigie.      Il versante opposto, Basse-Terre, è invece montuoso e ricco di coltivazioni di banane, dove meritano una visita il vulcano attivo La Soufrière, che domina il capoluogo con i suoi 1.467 metri d’altezza, e i fondali marini della riserva Cousteau di Bouillante, ai piedi dell’isoletta di Pigeon, ricca di coralli caraibici. Per gli appassionati di immersioni c’è un piccolo albergo, Paradis Créole, che mette a disposizione mini appartamenti anche per brevi vacanze.  Sempre sulla parte occidentale di Guadalupa ci sono anche la riserva marina e terrestre Grand Cul-de-Sac Marin, popolata di uccelli e granchi, e una spettacolare foresta pluviale, dove sono state censite 270 varietà di felci, 300 di alberi e 100 specie diverse di orchidee. 
 E’ un mondo incantato che l’Unesco protegge dal 1992 come riserva della Biosfera e attraversato in due dalla route de la Traversée, che permette di visitarlo meglio. Nel cuore della giungla si scoprono meravigliosi luoghi come i due coni vulcanici gemelli o la cascade aux Ecrevisses, piccola cascata con una piscina naturale dove si fa il bagno tra gamberi d’acqua dolce. Sempre a Basse-Terre sono molte le attrazioni da non perdere come la Domaine de l’Habitation la Grivelière, a Vieux-Habitants, tenuta agricola del XVIII secolo in una folta vegetazione con piantagioni di caffè e con la possibilità di visitare l’edificio dove si effettua la torrefazione e si fanno degustazioni.        Romantico è il giardino botanico dell’attore comico francese Coluche vicino a Deshaies tra fiori e piante tropicali, pappagalli, fenicotteri e cascate d’acqua. Infine merita una sosta il parc zoologique et botanique des Mamelles, sulla route de la Traversée, un parco tropicale dove vivono animali rari o in via d’estinzione; qui i più avventurosi possono passeggiare tra le cime degli alberi su passerelle sospese a 20 metri d’altezza.  Se si desidera fare un’esperienza davvero originale nella foresta tropicale di Basse-Terre, Tendacayou Ecolodge & Spa offre capanne sugli alberi, case creole e bungalow pieni d’atmosfera, con splendida vista sull’oceano, per vacanze ecologiche all’insegna della natura, senza telefono e televisione e con uno dei migliori ristoranti dell’isola, Le Poisson Rouge.      Scoperta nel 1493 da Cristoforo Colombo, l’isola di Guadalupa sfuggì alla conquista degli spagnoli ma non a quella dei francesi, che la occuparono nel 1635. Fu con i colonizzatori francesi che divenne l’isola più fiorente delle Antille grazie alle estese piantagioni di canna da zucchero; attratti dalla sua ricchezza gli inglesi riuscirono a occuparla nel 1759 per sfruttare le sue risorse e la sua posizione strategica. Dopo una serie di rivolte l’isola tornò ai francesi nel 1816, i quali trent’anni dopo, con la fine della schiavitù, fecero arrivare dall’India i nuovi braccianti per lavorare la terra. 
 Da allora Guadalupa assunse una cultura, una lingua e uno stile di vita dai tanti aspetti diversi - creola, caraibica e francese - dove convivevano templi e chiese coloniali, piantagioni e cottage per i primi ospiti internazionali.  Sull’isola i contrasti si scoprono anche nella gastronomia e nell’architettura locale di Pointe-à-Pitre, capitale di Grande-Terre: già al porto si è accolti da mille colori di luce e profumi esotici, speziati. Qui le case hanno facciate dai colori pastello e, sempre al porto, sotto la grande struttura metallica del mercato di Saint-Antoine si respira cannella e vaniglia, zenzero, noce moscata e rum.   Le vere mescolanze, però, si intuiscono soprattutto nella popolazione d’origine africana, haitiana, dominicana e béké, i bianchi creoli, eredi dei primi coloni.  Molte sono le tracce storiche dei colonizzatori che oggi si possono visitare, come per esempio il seicentesco Fort Louis Delgrès nella cittadina di Basse-Terre e l’ottocentesco Fort Napoléon a Terre-de-Haut, nel piccolo arcipelago di Les Saintes, a sud di Guadalupa, raggiungibile con una mini crociera, da dove tra l’altro si gode una delle viste panoramiche più belle delle Antille.      Da qui si ammirano in un solo colpo d’occhio le altre piccole isole che circondano Guadalupa e che emergono dal mare come sentinelle: Marie-Galante, grande e bella isola famosa per i numerosi mulini e le distillerie di rum, e La Désirade, circondata da spiagge bianche e solitarie, protette dalla barriera corallina.  
