#titolo Riforma sanitaria, vittoria di Obama - Associate
 di Ugo Caltagirone 
 "E' una vittoria per tutto il popolo americano. Oramai non si può più tornare indietro". Barack Obama esulta per il verdetto della Corte suprema che ha promosso la riforma sanitaria varata nel 2010. Ma la vittoria è soprattutto sua, ed è per certi versi storica: per difendere l'Obamacare si è battuto fino allo sfinimento, contro tutto e tutti, riuscendo ad ottenere un risultato tutt'altro che scontato. E che in passato non era riuscito nemmeno a Bill Clinton. Ora la strada verso il secondo mandato si fa meno in salita. Il presidente americano - subito dopo la sentenza - parla alla nazione dalla East Room della Casa Bianca.Appare sorridente, molto calmo, e non si lascia mai andare a toni elettoralistici. 
 Anzi, esprime "rispetto per le preoccupazioni di tanti americani" scettici e contrari alla riforma ed alcune sue impopolari norme. Dal suo viso traspare però tutta la soddisfazione per un risultato che nelle ultime ore era divenuto quasi insperato. Tanto che il suo staff aveva messo nero su bianco ben tre dichiarazioni, preparandosi anche al peggio. Invece alla fine tutto è andato per il verso giusto per il presidente. Con i giudici costituzionali che hanno riconosciuto la legittimità anche della norma più controversa della riforma: quella secondo la quale tutti gli americani sono obbligati ad essere coperti da un'assicurazione medica entro il 2014, pena una sanzione di oltre 700 dollari. Questa norma deve essere considerata come una tassa, dunque può essere imposta dal Congresso, è scritto nella sentenza.Un verdetto che ha diviso i nove 'saggi' della Corte. E che è passato di misura - cinque voti a quattro - grazie al giudice di nomina repubblicana John Roberts (scelto dal presidente George W. Bush) che ha deciso di schierarsi con i quattro colleghi dello schieramento 'liberal'. Un colpo di scena che ha lasciato di stucco le centinaia di manifestanti (la maggior parte sostenitori dei Tea Party) che fin dalle prime ore del mattino si erano radunati davanti alla sede della Corte Suprema a Washington, convinti di poter festeggiare una grande vittoria. Spiazzati anche i governatori dei 26 Stati dell'Unione a guida repubblicana che avevano sollevato la questione della legittimità della riforma davanti alla Corte. E spiazzato l'intero partito repubblicano, che ha lottato contro la riforma con la stessa foga con cui Obama l'ha difesa. 
 "E' una legge inaccettabile e se sarò eletto presidente il mio primo atto sarà quello di abolirla", ha mugugnato a caldo il candidato presidenziale del Grand Old Party, Mitt Romney, lanciando l'ennesimo appello agli elettori americani perché mandino a casa l'attuale inquilino della Casa Bianca. Obama, invece, non cita mai Romney, anche se - sornione - in un breve passaggio ricorda come qualcuno prima di lui anche tra i repubblicani aveva pensato a una riforma simile: è proprio Mitt Romney, quando era governatore del Massachusetts. "Con la decisione di oggi - ha detto il presidente Usa - 30 milioni di cittadini avranno il diritto alle cure mediche. E' finita ogni discriminazione", e anche chi non può permettersi un'assicurazione sanitaria ora potrà farlo, grazie all'aiuto di fondi pubblici e alla possibilità di richiedere dei crediti. E le compagnie - ha aggiunto - non potranno più rifiutare la copertura o alzare i premi a chi è malato. Adesso c'é da attendersi l'Obamacare diventi ancora di più argomento infuocato della campagna elettorale, con i repubblicani che cercheranno almeno di sfruttare la sentenza della Corte per colpire il presidente. Mentre Obama invita alla ragione: "La riforma va ora attuata pienamente e se possibile migliorata. Ma quello che il Paese non può permettersi in questo momento è rifare la battaglia politica di due anni fa". Indietro, insomma, per il presidente non si può tornare.(  
