#titolo Svizzera: Alexander Frei - Le Stelle - Mondiali Sudafrica
  L'uomo di punta (in tutti i sensi) della Svizzera, che dal lontano 2001 si affida in fase di attacco alle sue doti di finalizzatore, frutto di un istinto naturale, ma anche di un'esperienza maturata sui campi di Francia e Germania, prima del ritorno nella suo paese natio: il 17 luglio del 2009 ha firmato infatti un contratto quadriennale con il Basilea.  Alexander Frei e' stato per sei anni un nazionale-emigrante, come attualmente tanti suoi compagni di squadra (ben 16 sui 23 probabili convocati da Hitzfeld militano nei principali campionati europei). 
 
Per tre anni la stella elvetica e' stato protagonista nel campionato tedesco, con la maglia del Borussia Dortmund (31 i gol in Bundesliga), ma prima ha collezionato presenze e gol in Francia guidando l'attacco del Rennes per 3 stagioni (47 gol). I suoi 13 anni di carriera da professionista sin qui sono stati equamente divisi tra quelli trascorsi sui campi svizzeri e quelli all'estero. E domani? Le offerte per un nuovo trasferimento lontano dalla Svizzera non mancano e ovviamente cresceranno in misura massiccia in caso di partite e gol da protagonista nei prossimi Mondiali che comunque lo vedono leader della sua nazionale, successore nella lista dei 'grandi' del calcio svizzero di personaggi come Vogel, Chapuisat e Turkyilmaz. 
 
Nato il 15 luglio 1979, alto 1 metro e 79 per 74 chili di peso, Frei ha avviato la sua collezione di gol da professionista nella squadra di casa, il Basilea, ma le ha raggiunto l'apice lontano di casa: statisticamente rilevante il suo rapporto tra partite giocate e reti realizzate, in particolare nella stagione 2006-2007 col Borussia Dortmund (16 gol in 32 gare). E in Nazionale, con alterne fortune, e' diventata presto famosa la sua puntualita' nell'appuntamento coi gol che contano: alla 56/esima presenza vantava gia' uno score di 32 reti. Agli europei del 2004, sputo' contro il suo avversario, l' inglese Steven Gerrard. Dopo aver negato il fatto, venne pubblicato un video che dimostrava la scorrettezza, sicche' Frei - come per Totti con Poulsen - venne squalificato. Si e' rifatto due anni dopo, ai Mondiali di Germania, riuscendo a segnare 2 gol in quattro partite. Nel 2007 e' arrivato il momento piu' difficile della sua carriera, per un infortunio all'anca. 
 E' durata un anno la forzata assenza dalla nazionale, un periodo amaro chiusosi a marzo 2008 quando Frei ha potuto di nuovo rispondere alla convocazione del ct Kuhn, che gli ha poi riservato un graditissimo regalo per festeggiare il rientro: la fascia di capitano. Il 30 maggio 2008 e' diventato il miglior marcatore della nazionale svizzera segnando una doppietta al Liechtenstein, superando a quota 35 reti di una lunghezza l'ex capitano Kubilay "Kubi" Türkyılmaz. Ma la sfortuna in quella stagione si ricordo' ancora di lui. Convocato, e scelto come capitano, per Euro 2008, fu costretto a dire addio alla competizione uscendo dal campo in lacrime nel corso del match inaugurale, a causa di uno strappo ai legamenti del ginocchio sinistro. Durante le qualificazioni a Sudafrica 2010, il 9 settembre 2009, ha segnato contro la Lettonia il suo 40esimo gol in nazionale, migliorando ulteriormente il record. I rossocrociati lo aspettano con trepidazione. Carattere spavaldo, ammiratissimo dalle ragazze, Frei sostiene di sognare il titolo mondiale con la maglia della nazionale, anche se finora in carriera il ragazzo di Basilea si e' dovuto accontentare di una coppa di Svizzera vinta con il Servette.    
   
