#titolo Nichi Vendola - Protagonisti
Nicola Maria (detto Nichi) Vendola è nato a Bari il 26 agosto 1958 ed è cresciuto a Terlizzi, a una trentina di chilometri dal capoluogo, con il papà impiegato alle poste e la mamma casalinga. Famiglia cattolica e comunista, terzogenito di due fratelli e una sorella, dopo la maturità scientifica si è laureato in Lettere e filosofia all'Università di Bari con una tesi su Pier Paolo Pasolini. Nel 1991 è diventato giornalista professionista. 
 Il comunismo - ha sempre raccontato - l'ha incontrato con suo padre e suo zio; nel 1972, a 14 anni, si è iscritto alla Federazione giovanile del Pci. Nel 1990 è entrato nel Comitato centrale del partito, "per me una scuola di intelligenze, una palestra della passione temperata dalla cultura" sottolinea sul suo sito. Nel 1992 è stato eletto deputato per la prima volta e quattro anni dopo ha ricoperto l'incarico di vicepresidente della Commissione parlamentare antimafia. Deputato per quattro legislature, è stato poi fondatore di Rifondazione comunista. 
 Omosessuale dichiarato, è stato promotore di Arcigay e Lila. Nel gennaio 2005 ha battuto Francesco Boccia alle primarie del centrosinistra in Puglia e il 4 aprile successivo è stato eletto presidente della Regione. A gennaio del 2009 ha lasciato il Prc e fondato Sinistra ecologia e libertà di cui è il leader. L'anno successivo ha battuto, per la seconda volta, Boccia nelle primarie pugliesi di coalizione e si è riconfermato governatore.  
