#titolo Rosetti lascia fischietto, vicecommissario in B - Mondiali Sudafrica
  (ANSA) - ROMA  - Roberto Rosetti lascia il fischietto: l'arbitro italiano sara' il nuovo vicecommissario della serie B per la stagione 2010-11. Lo ha indicato il Comitato nazionale dell'Associazione italiana arbitri riunitosi oggi a Roma. La serie A e' stata assegnata a Stefano Braschi, mentre Stefano Farina si occupera' della Lega Pro e Tarcisio Serena della Lnd. 
 Rosetti e' stato l'unico arbitro italiano a questi Mondiali. In Sudafrica il direttore di gara torinese, al suo secondo campionato mondiale, ha arbitrato due partite: Ghana-Australia e l'ottavo di finale tra Argentina e Messico, che gli e' stato fatale.     Per il clamoroso errore in occasione del primo gol di Tevez, segnato in fuorigioco, Rosetti e' stato rispedito a casa dalla Fifa.     Dopo la decisione di oggi, quella partita rimarra' dunque la sua ultima da arbitro. 
 ROSETTI, LASCIO ALL'APICE CARRIERA ESALTANTE  - ''Fa parte del mio modo di vedere lo sport: meglio lasciare ora, all'apice di una carriera esaltante''. Roberto Rosetti, unico arbitro italiano in Sudafrica, il fischietto più quotato dopo il ritiro di Collina, aveva ancora tre anni di attività davanti, ma ha preferito accogliere la proposta del presidente dell'Aia ed a quasi 43 anni (li compirà il prossimo 18 settembre) cominciare una nuova vita, da dirigente. Sarà il responsabile per le designazioni degli arbitri in serie B (coadiuvato da Domenico Messina e Marco Ivaldi). 
   
 E assicura che sulla scelta non ha influito quel fuorigioco non visto a favore dell'Argentina, negli ottavi di finale contro il Messico, che ha messo fine al suo Mondiale.    ''Ho iniziato a 16 anni una carriera esaltante, ho diretto 13 stagioni in A (189 partite in totale, compresi cinque derby di Milano, tre di Roma, quattro a Genova, ndr) - ricorda con orgoglio il fischietto torinese - ho partecipato a due mondiali, tre semifinali di Champions, all'Europeo del 2008 ho arbitrato la partita inaugurale e la finale, tra Germania e Spagna. E' stata una stagione della vita di grandissime soddisfazioni. Ma ora ne inizia un'altra non meno emozionante''.    E vi si appresta senza rimorsi, ''perché in serie A ci sono ottimi giovani. 
   
 La proposta del presidente Nicchi mi è piaciuta e mi ha coinvolto subito. In questo momento sono molto contento''. Internazionale dal 2002, Rosetti aveva debuttato in A il 19 aprile 1998, con un Napoli-Sampdoria 0-2.    Peccato per quel fuorigioco non fischiato a Tevez, con la 'complicità' del guardalinee Stefano Ayroldi. ''Negli ultimi due anni della mia vita il Mondiale era stato un chiodo fisso - ammette Rosetti -, poi in campo c'è stata questa valutazione sbagliata''. Ma cosa si sono detti lui e Ayroldi, nel lungo conciliabolo dopo quel gol? ''Quando un componente della squadra va bene tutti ne beneficiano, quando si sbaglia, la responsabilità è di tutti'' si limita a sottolineare.  
