#titolo Nautica: Adriatic Sea Forum a Trieste 21 e 22 marzo - Nautica e Sport - Mare
  (ANSA) - TRIESTE, 5 MAR - Il 21 e il 22 marzo si terrà alla Stazione Marittima di Trieste  'Adriatic Sea Forum' , evento annuale internazionale e itinerante del turismo via mare nell'Adriatico (crociere, traghetti e nautica, vela e motore) ideato da Risposte Turismo - società di ricerca e consulenza a servizio della macroindustria turistica fondata e presieduta da Francesco di Cesare - in partnership con TurismoFVG - l'agenzia regionale preposta allo sviluppo turistico del Friuli Venezia Giulia - e con la collaborazione di Trieste Terminal Passeggeri. 
 Sono previste 6 sessioni di discussione (2 in plenaria e 4 in parallelo) sulle soluzioni di viaggio e turismo via mare nell' Adriatico. La due giorni è stata pensata come occasione di studio, confronto e dibattito, con oltre 40 relatori provenienti da Albania, Croazia, Grecia, Italia, Montenegro e Slovenia, che si confronteranno con nuovi operatori. Parteciperanno, tra gli altri, Marina Monassi, Presidente Autorità Portuale di Trieste, Antonio Paoletti, Presidente Camera di Commercio di Trieste e di Trieste Terminal Passeggeri e Federica Seganti, assessore alle Attività Produttive Regione Autonoma Friuli Venezia Giulia. (ANSA).  
