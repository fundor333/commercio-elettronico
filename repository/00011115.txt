#titolo Dakar: camion; dominio Iveco, de Rooy vince ancora  - Speciali - Motori
  TORINO - Iveco trionfa anche nella terza tappa della Dakar e si conferma leader nella categoria trucks. 
Dopo essersi aggiudicato le prime due tappe del rally off-road, l'olandese Gerard de Rooy ha infatti dominato anche nella terza prova speciale. Terzo l'altro pilota del Team Petronas de Rooy Iveco, l'italiano Miki Biasion. 
I veicoli Iveco dimostrano così ancora una volta le proprie caratteristiche di efficienza e resistenza, anche in situazioni estreme. "Possiamo certamente essere soddisfatti dei risultati ottenuti fino a questo momento - commenta de Rooy - ma non dobbiamo perdere la concentrazione: in una competizione come la Dakar i pericoli possono essere ovunque". 
Sul sito dakar.iveco.com è possibile consultare tutti gli aggiornamenti sulle performance dei piloti del team Petronas de Rooy Iveco, con i risultati delle prove speciali, foto e video dal Sudamerica.  
