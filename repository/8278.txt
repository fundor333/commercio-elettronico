#titolo In Australia per il 'miglior lavoro al mondo' - In Viaggio
  Giovani cittadini del mondo cercasi per diventare guardiaparco australiano, fotografo trendy o custode della Grande barriera corallina.  Più di un viaggio in Australia, in palio c'è "il lavoro più bello del mondo" . Quattro anni fa se lo è aggiudicato il britannico Ben Southall diventando responsabile dell'isola tropicale di Hamilton, vicino la Grande barriera corallina: chiunque lo abbia minimamente invidiato oggi ha la sua chance. Torna il "Best Job in the World", concorso globale lanciato da  Tourism Australia  per scovare i candidati più adatti a svolgere lavori tutt'altro che ordinari. 
Nel 2009 Southall la spuntò su oltre 34mila persone che si erano proposte per diventare "guardiani" dell'isola da circa 200 Paesi di tutto il globo. Quest'anno – rivolto a ragazzi dai 18 ai 30 anni – il concorso si fa in sei per altrettante posizioni "aperte" in diverse regioni australiane. Un'occasione che chi sogna il viaggio di una vita, insieme a un'esperienza di vita fuori dal comune, non può lasciarsi sfuggire. Ci si può candidare per diventare  fotografo trendy  a Melbourne, specialista del divertimento nel New South Wales, esploratore dell'Outback nel Northern Territory, guardiaparco nel Queensland,  custode di Kangaroo Island  nel South Australia e  maestro del gusto  nel Western Australia. I compiti sono quindi molto diversi e variano dal recensire eventi o ristoranti del momento al nuotare insieme ai delfini e controllare le spiagge, sempre aggiornando con video e foto un blog ad hoc per ogni lavoro. 
Per ciascuna posizione l'ente del turismo australiano offre un  contratto di sei mesi e un pacchetto di 100mila dollari australiani  (circa 80mila euro, metà come vitto e alloggio e metà come stipendio). Candidarsi non è difficile, per lo meno il primo step: è sufficiente collegarsi al sito  www.australia.com/bestjobs , inserire pochi dati personali e aspettare l'ok via mail per caricare la propria video-candidatura di massimo 30 secondi, in inglese, entro il 10 aprile.  
