#titolo Vendola: 'Mi candido, ma prima Pd chiarisca' - Politica
E' sempre più nutrita la schiera dei possibili candidati alle primarie del Partito democratico. Dopo la candidatura di Matteo Renzi, il leader di Sel Nichi Vendola prende tempo e chiede al Pd un 'chiarimento': "Che primarie sono, del Pd o di coalizione?". Intanto, spuntano anche i nomi del consigliere lombardo del Pd Pippo Civati, che lancia 'occupyprimarie', e del socialista Valdo Spini: devono ancora sciogliere la loro riserva.  
 VENDOLA: 'IO A PRIMARIE SE DI COALIZIONE, SERVE CHIARIMENTO' -  "Che primarie sono? Del Pd o di coalizione? Se il sistema mediatico parla di primarie del Partito Democratico io voglio un chiarimento". Lo dice il leader di Sel, Nichi Vendola, ai microfoni di Sky Tg24. "Sono molto gli esponenti del Pd che stanno scendendo in campo - ha proseguito - ma io non sono iscritto al Pd, non voglio iscrivermi e non voglio sostenere un iscritto. Se ci sono le primarie del centrosinistra io voglio partecipare per vincere". 
 Per Vendola dunque serve un chiarimento sulle primarie che, dice, sembrano più una competizione interna al Pd. E così, spiega , viene anche rappresentata dai giornali che "hanno creato una bolla mediatica" attorno a Matteo Renzi. "Perfino nei talk show - dice - ci sono sondaggi che mettono in relazione Bersani e Renzi. Io voglio un chiarimento". "Non sono iscritto al Pd né ci voglio entrare nel partito. Se ci sono primarie del centrosinistra, allora io intendo partecipare e provare a vincere. E voglio proporre non un discorso generico come quello di Renzi che dice di rottamare Berlusconi perché non è Berlusconi che va rottamato, ma un'intera stagione politica e i contenuti di quella stagione". 
 CIVATI PRONTO A PRIMARIE, ALTERNATIVA A BERSANI-RENZI -  Anche Pippo Civati, consigliere del Pd in Lombardia, è pronto a correre alle primarie "se si riesce a esprimere una candidatura unitaria che sia davvero alternativa a Bersani e Renzi". Lo annuncia lo stesso Civati in una intervista a Repubblica, lanciando il progetto "'occupyprimarie' per costruire il Pd e il centrosinitra" e spiegando che nel giro di una settimana arriverà la scelta definitiva e che non si tratta però "assolutamente di aggiungere autocandidatura ad autocandidatura, in un effetto formicaio impazzito. La collezione di nani da giardino no". 
 Bisogna anche vedere quali saranno le regole per le primarie e anche se un cambio di legge elettorale non le renda inutili: "Ma se fanno un proporzionale con un terzo di liste bloccate, un Prosciuttum...". Ma se alle primarie "c'é il doppio turno", ha scritto in un mini-programma inviato ai suoi collaboratori, "queste primarie sono congressizzate". E bisogna dire che "lo scontro Renzi-Bersani è uno scontro di leadership. Nessuno dice cosa succede un giorno dopo le primarie. Sono solo utili a contare chi sta con chi". 
 VALDO SPINI VALUTA CANDIDATURA -  Valdo Spini, come riportano oggi alcuni quotidiani, sta valutando la possibilità di candidarsi alle primarie del centrosinistra; ed è lo stesso Spini a spiegare sulla sua pagina Facebook che per ora "non ho preso una decisione". L'ex ministro socialista, attualmente è consigliere comunale di opposizione in Palazzo Vecchio del gruppo 'Spini per Firenze'. 
 "Non si sa ancora se e quali primarie ci saranno - scrive Spini sul social network - Ma il tema primarie è comunque entrato nel dibattito politico. Si tratta, di primarie del centrosinistra, cui per ora parteciperebbero Bersani, Renzi, Vendola, Tabacci, Puppato in un confronto che pare a due turni. L'assenza di un'area laica-socialista da questa fase del dibattito - aggiunge - mi sembrerebbe un fatto molto negativo, e così pure della realtà delle liste civiche, che si è dimostrata così importante dal punto di vista quantitativo e qualitativo. Credo che al fondo degli appelli che mi vengono rivolti ci sia questa consapevolezza". 
 ROSSI: 'TROPPI CANDITATI SERVE UNA REGOLATA' -  "I candidati del Pd sono sempre di più" e "Per dirla in 'bersanese': la ditta ha bisogno di una regolata". Lo scrive il presidente della Regione Toscana Enrico Rossi sul suo profilo Facebook in merito alle candidature per le primarie. "Per le primarie - sottolinea - corrono Bersani, Renzi, Puppato, Civati, Boeri lo aveva detto e la Bindi annunciato. Qualcuno dovrebbe dirgli di smettere". 
 DI PIETRO: 'INSENSATE PRIMARIE SENZA LEGGE ELETTORALE' -  "Non ha senso fare le primarie nel centro sinistra se non c'é la nuova legge elettorale e se non si capisce quale sarà la coalizione per l'alternativa di governo". Lo ha detto Antonio Di Pietro a Montecitorio rispondendo ad una domanda sulla presa di posizione di Nichi Vendola. Secondo il leader dell'Idv, "la situazione di stallo che si é determinata sulla legge elettorale va contrastata". Per questo l'ex Pm ha rivolto un appello al presidente della Repubblica affinché "invii un messaggio alle Camere per metterle di fronte alle loro responsabilità ".  
