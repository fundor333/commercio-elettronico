#titolo Selena Gomez  - Protagonisti
dell'inviata Alessandra Magliaro 
 Con il mondo Disney non si scherza, dà una popolarità immensa ma in  cambio chiede candore e non accetta di avere in scuderia sex symbol.  Selena Gomez, la star dei Maghi di Waverly, prese il posto di Miley  Cyrus in Hannah Montana dopo che quest'ultima aveva fatto delle foto  osé. La ventenne texana con sangue messicano, fidanzata con il cantante  Justin Bieber (potrebbe arrivare stasera per il red carpet, paparazzi  allertati e fibrillazione conseguente), lo sa bene e infatti in Spring  Breakers non ha voluto rischiare troppo. 
 E ora i suoi prossimi progetti  sono commedie familiari in puro stile Disney Movie. Il film di Harmony  Korine, oggi in concorso alla Mostra del cinema, racconta di un gruppo  di ragazze di un college di provincia che sognano le vacanze di  primavera a Miami, giorni e giorni di sballo con droghe di tutti i tipi,  sesso in spiaggia con chiunque e alcool a fiumi. Partono in quattro, si  mettono nei guai con una rapina e poi con la conoscenza di un gangster  rapper bianco - James Franco - ma una di loro, la Gomez ovviamente,  fiuta l'ariaccia e torna subito a casa. 
 "Lavorare per Disney ti mette un'etichetta da subito - ha detto la  Gomez che si è presentata all'incontro stampa in abito da sera, pizzo  nero e inserti oro (figuriamoci stasera sul tappeto rosso) -, ti dà  popolarità e fan giovanissimi per i quali farei qualunque cosa. Ma  quest'offerta di Harmony Korine é una possibilità per crescere e per me  era giusto farlo anche a costo di scioccare i fan: questo film - ha  spiegato - è più per me che per loro". 
 Lo choc non la riguarderà più di  tanto: si vede in bikini fumare marijuana, ma rispetto a quello che  faranno le bad girls sue compagne, stragi con il mitra, festini con  James Franco, cocaina, dollari come coriandoli che accarezzano eccitate è  niente. "Mi è stato proposto il ruolo di una di loro - ha ammesso  all'ANSA -, ci ho pensato su poi ho detto di no, pensavo che non sarei  stata pronta in questo momento della mia vita e della mia carriera,  sarebbe stato troppo pericoloso". Il salto da attrice di cinema non è  insomma così lungo. Diverso il triplo carpiato di Vanessa Hudgens, 24  anni, ex star di HSM, che aveva dovuto chiedere scusa ai fan per una  foto nuda: in Spring Breakers ammazza senza pietà, perennemente in  bikini, si fa di qualunque cosa. Il prossimo ruolo sarà quello di una  prostituta nel thriller The Frozen Ground con Nicholas Cage. "Il copione  di Korine mi ha entusiasmata - ha detto la Hudgens, abito da cocktail  bianco e nero - perché è una visione nuova sul college americano". Di  fronte al marito (RPT marito), il regista, Rachel Korine, che nel film è  un'altra delle bad girls, ha raccontato: "avrei sempre voluto fare uno  spring breaker, molti miei amici sono andati in Florida, ma i miei  genitori me l'hanno sempre vietato. Era un'esperienza che volevo vivere,  ci sono riuscita ora".  
