#titolo Fiorito in cella solo, guarda tv e beve bibite - Associate
  Una prima notte tranquilla in  cella e poi colazione con caffé, latte e fette biscottate per Franco  Fiorito, l'ex capogruppo del Pdl alla Regione Lazio da ieri a Regina  Coeli dopo l'arresto per peculato nell'inchiesta sui fondi del partito.  Secondo quanto si apprende, 'Batman' è "su di tono psicologicamente" e  non ha fatto richieste particolari all'educatore, la figura che in  questi casi fa le veci del direttore con i nuovi arrivati. Fiorito ha  trovato la cella "di suo gradimento" e ringraziato il personale. 
 Avrebbe potuto avere una cella con altri detenuti, ma Fiorito ha  preferito rimanere da solo. Secondo quanto si apprende, l'ex capogruppo  Pdl si trova nel reparto riservato ai nuovi detenuti, in cui c'é tra gli  altri Alexandro Vitalone, figlio dell'ex senatore Dc Claudio Vitalone,  arrestato con l'accusa di stupro. Lo stato di salute di Fiorito è  "abbastanza buono", si sottolinea, considerando il peso eccessivo che  gli provoca alcuni disturbi lievi. 
 Ha guardato la tv ieri sera in cella, ma quando ha visto i servizi  sul suo caso si è innervosito e ha spento. E questo, pare, è stato  l'unico momento in cui ha perso il buonumore. E' quanto si apprende  sulle prime ore di Franco Fiorito nel carcere di Regina Coeli. L'ex capogruppo del Popolo della Libertà alla Pisana  avrebbe comprato allo spaccio interno una cassa di bevande gassate, tra  cui Coca Cola e aranciata. Come altri detenuti comuni, Fiorito può  acquistare allo spaccio del carcere prodotti per integrare il vitto.  
