#titolo Debacle Pdl - Speciale Amministrative 2012
di Yasmin Inangiray 
 ROMA - La debacle elettorale confermata dai ballottaggi non stupisce nessuno dentro il Pdl. Raccontano che anche Silvio Berlusconi, in contatto con il vertice del partito riunito per tutto il pomeriggio in un 'caminetto di guerra' a via dell'Umiltà, sia stato aggiornato ora dopo ora dei risultati in attesa di rientrare a Roma domani dove, salvo sorprese, riunirà i dirigenti pidiellini per un'analisi più approfondita. Certo, la sconfitta brucia e l'avanzata del movimento di Beppe Grillo preoccupa un po' tutti, ecco perché è l'ex premier per primo ad invitare i suoi ad accelerare la 'rifondazione' del partito in vista del progetto a cui si guarda da un po' di tempo: il rassemblement dell'area di centro-destra. Una 'svolta' che servirà a recuperare, mette in chiaro Angelino Alfano quegli elettori "che massicciamente hanno scelto l'astensione". Ed proprio a loro che il Pdl indirizzerà la "nuova offerta politica". C'é forte attesa su quello che potrebbe essere la "grande novità" annunciata dall' ex Guardasigilli a ridosso del primo turno elettorale. I più realisti dentro il Pdl sono convinti che non ci sia da aspettarsi grandi novità soprattutto perché il progetto di un'aggregazione dei moderati presuppone la condivisione che altri soggetti politici, Pier Ferdinando Casini innanzitutto, riluttanti all'idea che in cabina di regia sieda ancora Silvio Berlusconi. 
 L'idea di un restyling che parta dal nome e che potrebbe portare all'azzeramento di tutto per costruire una sorta di nuova 'segreteria' intorno ad Alfano è un'altra delle tesi che gira nei capannelli pidiellini, così come la voce di un documento scritto con cui sancire 'la svolta'. D'altronde il primo a bocciare l'acronimo stesso del partito fu Berlusconi a cui oggi fa eco il sindaco di Roma Gianni Alemanno che insiste anche per "un rinnovamento della classe dirigente" e la convocazione del congresso. La richiesta che arriva invece dagli azzurri della prima ora é che si torni allo spirito del 94 e cioé che si dia vita ad un movimento snello e con poche strutture, come era agli albori Forza Italia, capace di parlare interloquire direttamente con l'elettorato. Insomma nel Pdl le idee sembrano al momento ancora molto confuse ed il primo a non avere ancora ben chiaro cosa fare è lo stesso ex capo del governo. Ecco perché il Cavaliere, spiegano i suoi fedelissimi, procederà ad un ulteriore giro di consultazioni prima di annunciare il nuovo progetto. E uno degli interlocutori che nell'ultimo periodo è tra quelli più ascoltati dall'ex capo del governo è Giuseppe Pisanu. 
 L'ex ministro dell'Interno, uomo di contatto tra il Pdl ed il Terzo Polo, domani ha in programma una telefonata proprio con Berlusconi. Al Cavaliere il senatore pidiellino illustrerà lo status dei contatti avuti con Udc e Fli ribadendo che alternative allo costruzione di un progetto (una federazione per la precisione) di moderati non ce ne sono. Al Cavaliere, l'ex titolare del Viminale, esporrà anche il rischio di abbandoni da parte di parlamentari pidiellini nel caso in cui non fosse chiara la direzione che Alfano intende dare al partito. Che l'ipotesi che raccoglie la maggioranza di consensi sia quella di una federazione dei moderati ormai non lo nasconde più nessuno. Un progetto che non si esclude che il Cavaliere possa illustrare mercoledì a Bruxelles dove volerà per il summit dei leader del Ppe. Berlusconi però oltre alle ritrosie dell'Udc deve mettere in conto l'indisponibilità di Luca Cordero di Montezemolo, che secondo il sociologo Luca Ricolfi sarà presente con una sua lista alle elezioni 2013, a "farsi dettare" la linea sia dallo stesso ex premier che dal leader dell'Udc. Una delle ultime ipotesi è che il presidente della Ferrari possa partecipare al progetto con la sua lista appoggiando un'altra delle personalità, Mario Monti in testa, a cui lo stesso Cavaliere guarda con attenzione.  
