#titolo Acqua: allarme Multiservizi,rischio crisi idrica ferragosto - Acqua: Ultime news - Ambiente&Energia
  (ANSA) - ANCONA, 20 LUG - Allarme di Multiservizi su una possibile emergenza idrica a metà agosto. L'azienda ha chiesto ai Comuni di emettere ordinanze di divieto di utilizzo dell'acqua per usi 'impropri' e di controllare che vengano rispettata dalla cittadinanza. 
I consumi di acqua continuano ad essere elevatissimi (i prelievi dalle sorgenti Gorgovivo sono costantemente ai livelli massimi di 1.300 litri al secondo, ugualmente quelli dai pozzi e altre fonti di approvvigionamento), se tali rimarranno - scrive Multiservizi - l'emergenza si presenterà non a fine estate, come già previsto, ma a metà agosto. Tutte le misure possibili per far fronte all'aumento del fabbisogno di acqua sono state messe in atto: sono in funzione le integrazioni alla sorgente Gorgovivo con prelievi da pozzi di subalveo; i serbatoi dei comuni montani vengono alimentati con acqua trasportata da autobotti. Ma c'é il rischio che tutto ciò non sia sufficiente e a Ferragosto, quando si registra il maggior numero di presenze, si potrebbe sospendere l'erogazione dell'acqua, almeno durante le ore notturne. 
Dal prossimo fine settimana sono previsti temporali e temperature più basse, i consumi diminuiranno, sarà un temporaneo beneficio per sorgenti e pozzi, che non allontana l'emergenza. Multiservizi chiede ai Comuni di dare l'esempio, controllando l'utilizzo dell'acqua nelle strutture di uso pubblico: piscine, palestre, campi da calcio, perché "c'é bisogno della collaborazione di tutti". (ANSA). 
   
