#titolo Malago', Giusto levare tessera stadi a politici - Calcio
ROMA - "Il discorso è molto semplice, c'era questa categoria che aveva una tessera nazionale che gli consentiva di andare, sempre compatibilmente con il numero di posti disponibili, negli stadi a vedere non solo le partite della Roma e della Lazio, ma le manifestazioni sportive. E siccome queste tessere erano in scadenza, abbiamo pensato fosse giusto che questo riconoscimento, questa concessione, si interrompesse. Mi sembra che sono tutti molto d'accordo, a cominciare anche dalla stessa categoria". Così il presidente del Coni, Giovanni Malagò, ha spiegato la decisione di non rilasciare più tessere riservate ad onorevoli e senatori per l'accesso alle manifestazioni sportive che si svolgono sul territorio nazionale. "Devo dire che non ci saranno altre categorie privilegiate, questo è un discorso che vale in assoluto - ha sottolineato Malagò - Gli unici che avranno sempre diritto a questa tessera, e potranno andare a vedere gli eventi sportivi, saranno quegli sportivi con la S maiuscola, ovvero quelli che hanno vinto una medaglia alle Olimpiadi o sono stati campioni del mondo. Credo siano il vero patrimonio dello sport italiano". 
    
