#titolo Apple al contrattacco iPhone come nessuno - Mondo
ROMA -  "C'é l'iPhone. E poi ci sono tutti gli altri": con questo slogan Apple va al contrattacco di Samsung (e non solo), il suo principale concorrente che pochi giorni fa ha lanciato il Galaxy S4 in grande stile a New York, a pochi passi dal celebre Apple Store a forma di cubo di vetro della Quinta Strada. L'azienda di Cupertino attinge alle sue risorse comunicative e di marketing, per cui si è sempre distinta, e mette a punto una pagina ad hoc sul suo sito in cui sciorina le caratteristiche salienti del suo melafonino, che lo distinguono dagli altri dispositivi. "E' l'unico ad avere il display Retina e il comando vocale Siri. Ha una 'grande' batteria che dura otto ore e nonostante tutto il dispositivo è sottile. La fotocamera è la più popolare al mondo. Il processore A6 è rende veloce ma efficiente nei consumi. Ogni dettaglio è stato curato senza danneggiare la performance": sono alcuni dei 12 punti di forza che Apple porta all'attenzione degli utenti ricordando che il suo smartphone ha vinto quattro riconoscimenti del J.D. Power and Associates, società statunitense che misura la soddisfazione dei consumatori. La pagina creata da Apple è all'indirizzo: http://www.apple.com/iphone/why-iphone/.  
