#titolo Scatti dalla natura selvaggia in anteprima al Forte di Bard  - Arte e Cultura
  La mostra - allestita fino al 5 maggio e visitabile dal martedì al venerdì dalle 11 alle 18, il sabato la domenica e i festivi dalle 11 alle 19 (fino al 3 marzo aperta dal mercoledì alla domenica, dal 4 marzo aperto dal martedì alla domenica) - raccoglie oltre cento immagini, vincitrici nelle 18 categorie del concorso indetto dal Natural History Museum di Londra in collaborazione con il Bbc Wildlife Magazine e giunto ormai alla sua 48/a edizione. Il premio, che si tiene ogni anno dal 1964, è considerato il più prestigioso al mondo nel suo genere, e in questa edizione ha visto la partecipazione di oltre 48.000 concorrenti provenienti da 98 paesi. In ognuna delle categorie sono stati selezionati i vincitori da una giuria di stimati esperti e fotografi naturalisti. I visitatori potranno ammirare gli scatti realizzati dai più grandi professionisti della fotografia naturalistica ma anche le immagini realizzate da giovani, quando non giovanissimi, talenti del settore. Il premio più ambito, il Veolia Environnement Wildlife Photographer of the Year, è stato assegnato al fotografo canadese Paul Nicklen per la sua fotografia 'Bubble-jetting emperor' che raffigura alcuni pinguini imperatori, nel mondo sottomarino del Mare di Ross, in Antartide, mentre il Veolia Environnement Young Wildlife Photographer è stato vinto dall'inglese Owen Hearn, con 'Flight paths' nella categoria 11-14 anni(la foto ha come protagonista un'aquila e sullo sfondo, in lontananza, un aeroplano). Tra i fotografi italiani che hanno partecipato al prestigioso concorso, ci sono state due menzioni speciali: Fortunato Gatto con la foto 'Celebration of a grey day' che ritrae la Laig Bay, in un'isola della Scozia nord-occidentale e Hugo Wassermann con la foto 'Positioning' che immortala un'upupa su un tronco, nella nebbia.  
