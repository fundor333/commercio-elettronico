#titolo Germania - Mondiali Sudafrica
  Gary Lineker, capocannoniere ai Mondiali del 1986 in Messico e profondo conoscitore della materia, un giorno sentenzio': ''Il calcio e' un gioco semplice, 22 uomini rincorrono il pallone ed alla fine vincono i tedeschi''. Nelle parole del centravanti inglese c'e' la vera essenza del calcio tedesco. Anche per l'ennesima avventura Mondiale, a Sudafrica 2010. 
 
Potenza, voglia, forza, tenacia, sono rudimenti comportamentali che rendono la Nazionale di Germania un osso durissimo per tutti. A prescindere dalla qualita' tecnica complessiva, dai nomi e dal modo di giocare. 
 
Il ruolino di marcia della Germania nei maggiori tornei internazionali e' storicamente impressionante: 3 Mondiali e 3 Europei vinti, 7 finali di Coppa del mondo disputate, 6 nel torneo continentale. E' un luogo comune che i tedeschi arrivino sempre pronti agli appuntamenti piu' importanti, perche' di disfatte ne hanno conosciuto anche loro; ma e' un luogo comune in larga parte suffragato dai numeri e dalle statistiche. Quello che sorprende e' che raramente la Germania abbia mai avuto una rosa piu' competitiva di quella brasiliana o argentina, ma un posto tra le prime 4 e' quasi sempre riuscita a ritagliarselo. 
 
Se da un lato emerge, come la storia insegna, una cospicua dose di fortuna di fortuna (i Mondiali di Italia '90 o Corea-Giappone 2002 rappresentano una testimonianza significativa) sarebbe riduttivo parlare solo di congiunzioni astrali, quando c'e' di mezzo la cosiddetta Fussballnationalmannschaft. La disciplina teutonica esiste ed il rigore con cui i bianchi affrontano Mondiali ed Europei aiuta ed agevola le prestazioni. 
 
I tedeschi si presentano alla fase finale della Coppa del mondo in Sudafrica con il ruolo di outsider, dopo un girone di qualificazione, il 4, in cui non hanno offerto un calcio di alto profilo ed assolutamente in linea con il livello della Bundesliga. La Nazionale, pero', fa storia a se'. Anche in questa edizione del Mondiale, non ci saranno grandi campioni, ma 'solo' buoni calciatori. Il selezionatore Joachim Loew - all'esordio in un Mondiale - non potra' far leva su nomi di grido, ma su un giusto mix tra vecchia guardia e giovani che s'impongono per la prima volta alla ribalta internazionale. In porta ci sara' un ballottaggio selvaggio fra l'esperto, ma non sempre affidabilissimo, Lehmann, il giovane Adler e Neuer. La difesa conta invece giocatori di lungo corso, come Lahm, Mertesacker e Friedrich; Tasci, con i suoi 23 anni, rappresenta il nuovo che avanza. E' forse il centrocampo il reparto maggiormente da decifrare: Trochowski, Schweinsteiger e Ballack, garantiranno sicuramente qualita' e quantita', ma occorre tenere sott'occhio Mueller, Marin ed il laziale Hitzlsperger. L'attacco, come dimostrato nel girone di qualificazione, puo' garantire gol a grappoli, con Klose, Podolski, Gomez, Cacau e Kiessling.   
 
Il ct, ormai in perenne polemica per lo scarso spazio che la Bundesliga concede alla 'sua' Nazionale, dovra' far leva quasi esclusivamente sulla solidita' della squadra. Loew, tuttavia, potra' anche contare su una qualita' media della rosa tutto sommato elevata, pur senza avere a disposizione un Kaka', un Messi o un Cristiano Ronaldo. Scommettere sulla Germania tra le prime 4 non e' certamente un azzardo, visto i precedenti.   
   
