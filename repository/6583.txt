#titolo Maltempo: Autovie Venete, nessun disagio su rete autostrade - Autovie Venete
     (ANSA) - TRIESTE, 14 GEN - Le precipitazioni nevose
cominciate nella notte scorsa e proseguite fino a meta'
mattinata, non hanno causato nessun disagio sulla rete
autostradale che e' rimasta sempre pulita e perfettamente
percorribile, ''grazie all'attivita' della task force invernale
di Autovie Venete''. Lo comunica la societa' concessionaria. A
partire dal 15 novembre, infatti, e' stato attivato il piano di
prevenzione per evitare la formazione di ghiaccio e attivare i
mezzi d'intervento in caso di neve.    Una rete di 11 centraline distribuite lungo l'autostrada,
invia costantemente, alla sezione manutenzione, tutti i dati
relativi alle condizioni dell'aria e del suolo, le percentuali
di umidita', la velocita' e direzione del vento, mentre le sonde
forniscono il punto di congelamento. Cio' permette ai tecnici,
che dispongono anche di previsioni meteo aggiornate a copertura
di un arco di tempo di 72 ore, di decidere il tipo di intervento
da effettuare: dal trattamento antighiaccio (ripetuto
periodicamente), alla pulizia del manto stradale in caso di
precipitazioni nevose. Un sofisticato software, non appena
scatta l'alert, avverte le ditte convenzionate che mandano i
camion nei centri dove sono stoccate le 'lame' e gli spargisale.    Ogni mezzo e' dotato di un sistema satellitare che ne
permette la geolocalizzazione costante. Novantuno i mezzi che
hanno lavorato questa notte per mantenere pulita l'autostrada,
garantendo la sicurezza e la percorribilita'. Le precipitazioni
nevose hanno interessato soprattutto l'area triestina e il
raccordo che dalla barriera di Trieste Lisert porta verso
Padriciano, un'arteria dove il ghiaccio si forma rapidamente. 
Per evitare possibili criticita' in questo tratto, Prefettura e
Polizia Stradale hanno deciso di dirottare i mezzi pesanti in
transito sulla A4 in direzione Trieste, indirizzandoli vero i
piazzali del porto di Monfalcone, un'operazione gestita in
collaborazione con Autovie Venete che ha visto impegnato il
personale della Concessionaria al fianco della Polstrada. La
circolazione dei mezzi pesanti e' ripresa verso le 11 del
mattino. (ANSA).
