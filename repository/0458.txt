#titolo Usa 2012: Nancy Pelosi lancia 'Hillary for president 2016' - Associate
'Hillary Clinton for President' nel 2016. E' il futuro che l'ex speaker della Camera Nancy Pelosi ha disegnato per l'attuale capo della diplomazia americana, nonostante lei abbia precisato in tutte le occasioni pubbliche di non essere interessata alla presidenza. Ma ecco che ci pensa la Pelosi a riaprire il dibattito affermando in un'intervista che non c'é alcun motivo per cui Hillary non dovrebbe candidarsi. "Perché non dovrebbe? ha spiegato la Pelosi al San Francisco Chronicle - E' un magnifico Segretario di Stato, è il nostro asso nella manica". 
 La deputata democratica aveva in realtà già alimentato il fuoco lo scorso aprile quando aveva definito la prospettiva 'davvero eccitante'. E d'altronde, anche se l'ex First Lady ha detto che il suo incarico al Dipartimento di Stato sarà il suo ultimo incarico pubblico, le voci su una sua candidatura alla presidenza non sono state affatto messe a tacere. In realtà ci ha pensato anche il marito Bill Clinton a lasciare intravedere qualche spiraglio per una poltrona per Hillary alla Casa Bianca nel 2016. In un'intervista alla Cnn, l'ex presidente ha detto: "Vedremo". "Chelsea sarebbe troppo giovane per il 2016", ha spiegato Bill rispondendo a una domanda sulle aspirazioni presidenziali della famiglia. "Hillary ha detto che vuole andare in pensione. Vedremo", ha concluso. 
    
