#titolo FIUMICINO - Hostaria Margottini  - I ristoranti consigliati da giornalisti ANSA
  (di Giulia Sampognaro) 
 Fiumicino, oltre che per l’aeroporto, è meta di gite domenicali dei romani per la sua gastronomia di pesce. Di ristoranti ce ne sono tanti: c’è chi è più attratto da stelle, cappelli e quant’altro e decide di metter mano al portafoglio assecondando nomi celebri e altisonanti, e chi invece si affida al motto ‘meno spendo  e meglio è’. Filosofia giusta per tante cose, valida soprattutto in tempi di crisi, ma che si sposa poco con il concetto di qualità, ancor più se si parla di pesce. Un prodotto fresco e di livello costa, e chi vuole fare bene il suo lavoro, tutti i giorni all’alba va al mercato per cercare il pescato migliore. E poi cambia il menu a seconda di ciò che trova. E' questa la filosofia di gestione dell'Hostaria Margottini dove lo chef Marco Lauretti dice che ''quello che promette da', e se un piatto di mazzancolle alla griglia non costa 10 euro ma 20, è perché nel piatto c’è qualcosa di vero e sano''. 
Cucinare con sincerità a volte però non paga e così Marco Lauretti, chef dell’Hostaria Margottini, dopo poco più di un anno dall’apertura sta seriamente pensando di chiudere, a causa dei conti in rosso.  La speranza è che questo non avvenga: perché i piatti sono curati nei minimi dettagli, perché la pulizia dei sapori non è cosa facile da trovare, così come l’alto livello delle portate, spesso frutto di sperimentazioni personali. Una delizia il pane fatto in casa, presentato in un mix di segale, focaccia bianca, con pomodorini secchi e casareccio, fatti apposta per la ''scarpetta''. Delicatissimi gli gnocchi di patate con ricci di mare e un pesto di rucola che aiuta a stemperare la forza dell’echinoderma; con i secondi si cade sempre in piedi ma è bene farsi guidare dallo chef in basa alla pesca del giorno. Perfetta la chiusura con il sorbetto al limone, semifreddo al basilico e pavè di frutti rossi.   
Con un menu composto di primo, secondo, dolce e vino non si raggiungono i 50 euro.  
Tra i piu' recenti riconoscimenti, Hostaria Margottini ha vinto il primo Festival Gastronomico di Fiumicino, nato per celebrare i 20 anni del Comune.   
Hostaria Margottini Via Carlo Margottini, 18A 00054 Fiumicino - Roma 06 6582898 – 393 7014305 ( www.margottini.it) 
    
