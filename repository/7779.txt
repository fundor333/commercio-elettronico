#titolo Sfatato mito, fumo non allevia stress - Stili di vita - Salute e Benessere
  (ANSA) - ROMA, 2 GEN - Tra i vostri buoni propositi per il 2013 c'e' quello di smettere di fumare? Ecco una motivazione che vi aiutera' ad essere piu' tenaci: secondo una ricerca pubblicata sulla rivista British Journal of Psychiatry non solo il fumo non allevia lo stress, ma la maniera migliore per scaricare le tensioni quotidiane e' proprio quella di non ricorrere alle sigarette.     Per giungere a questa conclusione gli studiosi dell'Universita' di Oxford e del King's College di Londra hanno misurato il livello di ansia di 500 fumatori, mentre fumavano e dopo che hanno smesso. Uno su cinque di loro affermava di fumare per scaricare lo stress ed e' proprio da questa motivazione che sono partiti gli esperti nel sottoporli ad un programma per dire no alle sigarette, che prevedeva l'applicazione di cerotti a rilascio graduale di nicotina e visite di controllo bimestrali. 
Sei mesi dopo l'inizio del training 68 persone su 491 continuavano a non fumare e risultavano essere molto meno ansiose di prima. Al contrario, chi aveva provato a smettere senza riuscirci era oltre che frustrato molto piu' stressato e ansioso di prima. I risultati dello studio, in conclusione, contraddicono l'ipotesi che il fumo possa aiutare a trovare sollievo dallo stress, ma suggeriscono che il fallimento di un tentativo di smettere puo' generare ansia. (ANSA).  
