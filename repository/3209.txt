#titolo Epatiti: Msd, in prima linea con 8 mld investimenti in ricerca - Speciali ed Eventi - Salute e Benessere
  BOSTON - MSD "investe ogni anno 8.1 miliardi di dollari in ricerca e sviluppo, il 18% del suo fatturato. E' grazie a questi solidi investimenti che possiamo essere in prima linea nella lotta contro le epatiti virali attraverso prodotti innovativi, che hanno cambiato i paradigmi della cura". A sottolinearlo è Pierluigi Antonelli, presidente e amministratore delegato di MSD Italia, in occasione del Congresso mondiale dell'Associazione americana per lo studio delle malattie del fegato in corso a Boston.    "La scienza avanza rapidamente e l'avvio di nuovi studi clinici - annuncia Antonelli - è solo il prossimo passo nei nostri sforzi volti allo sviluppo di nuovi regimi terapeutici senza interferone per il trattamento dell'epatite c cronica". Sono stati infatti appena avviati due studi clinici di fase II sul composto Mk 5172 per il trattamento dell'infezione da epatite C cronica di genotipo 1. Mk 5172 è un inibitore della proteasi di seconda generazione che ha mostrato una potente attività antivirale in vitro su diversi genotipi del virus hcv e un'alta barriera alle resistenze. si tratta di una molecola che può essere assunta oralmente una sola volta al giorno e senza l'aggiunta di interferone. I trials clinici valuteranno il composto in regimi di trattamento su un ampio spettro di pazienti affetti da infezione cronica da virus c dell'epatite.    Nei prossimi anni, MSD sarà in grado di fornire il portfolio completo dei farmaci per il trattamento del paziente con epatite c, con una serie di promettenti molecole (almeno 12) con meccanismi di azione complementari in grado di raggiungere un altro importante obiettivo: bloccare la replicazione del virus.    MSD Italia ha una presenza radicata nel nostro paese dal 1956 con oltre 1.700 dipendenti ed un fatturato di quasi 900 milioni di euro. In Italia, MSD sta conducendo circa 135 sperimentazioni cliniche che coinvolgono 969 centri ed oltre 6.000 pazienti. L'ultimo rapporto sulle sperimentazioni cliniche nel Paese, curato dall'Agenzia italiana del farmaco, colloca l'azienda al terzo posto nel periodo 2006-2010.  
