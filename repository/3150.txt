#titolo Italia 150: mostre; a Parigi Napoleone III e indipendenza  - Italia 150
di  Aurora Bergamini 
 PARIGI, 18 OTT - L'indipendenza italiana è un affare francese: senza l'esercito di Napoleone III l'unità d'Italia non ci sarebbe stata. Tra grandi battaglie (Solferino, Magenta, San Martino e l'Armistizio di Villafranca) e grandi personalità, da Giuseppe Mazzini a Garibaldi, da Giuseppe Verdi a Victor Hugo e Alexandre Dumas, 300 opere - dipinti, oggetti, giornali e documenti dell'epoca - saranno esposti da domani al Musee de l'Armee di Parigi, per raccontare il ruolo decisivo della Francia nel processo che portò alla formazione del Regno d'Italia. La mostra, dal titolo 'Napoleone III e l'Italia, nascita di una nazione, 1848 - 1870', organizzata in collaborazione con la Fondazione Alinari di Firenze e il Museo del Risorgimento di Milano, con l'alto patrocinio dei presidenti della Repubblica francese, Nicolas Sarkozy, e italiana, Giorgio Napolitano, si inserisce nell'ambito delle celebrazioni dei 150 anni dell'Unità d'Italia. "Tra il 1848 e il 1870 le relazioni franco-italiane furono movimentate, contraddittorie e appassionanti, ritmate da impegni politici, mediazioni diplomatiche e conflitti armati - dice all'ANSA Sylvie Le Ray-Burimi, a capo del dipartimento di iconografia del Musee de l'Armee tra i curatori dell'esposizione assieme a Anthony Petiteau, sempre del museo parigino, Monica Maffioli e Marina Messina, direttrici scientifiche rispettivamente della Fondazione Alinari e delle Civiche Raccolte Storiche di Milano - Non sono infatti mancate dispute per interessi comuni e incompresioni che non hanno tuttavia ostacolato la marcia verso l'unità, il 17 marzo del 1861". L'Italia, in quanto nazione sovrana indipendente, è nata dall'unificazione, in meno di tre anni, di un mosaico di stati preunitari, continua la curatrice, grazie all'impulso del Regno di Piemonte-Sardegna, e alla genialità del suo ministro, il conte di Cavour, di chiedere aiuto alla Francia, che all'epoca era una delle più grandi potenze. Napoleone III, eletto nel 1848 Presidente della Seconda Repubblica francese e diventato dal 1852 fino al 1870 Imperatore dei francesi, intervenne non solo per ragioni diplomatiche per estendere l'influenza francese, ma anche per la convinzione personale che l'unificazione italiana fosse una buona causa, e intraprese azioni militari e politiche nonostante le divisioni dell'opinione pubblica, in maggioranza cattolica, e l'ostilità delle elite. L'intervento napoleonico contro la dominazione Austriaca ha contribuito alla diffusione presso strati sempre più ampi di popolazione un sentimento nazionale italiano, fino ad allora percepito soltanto da una ristretta cerchia di intellettuali, aristocratici e borghesi. C'é stata quindi la conquista del Regno delle due Sicilie grazie all'audacia di Garibaldi e del suo esercito di mille volontari, la determinazione di Vittorio Emanuele II, e la strategia di alleanze favorita dalla volontà di Napoleone III di rimettere in discussione gli accordi del Congresso di Vienna del 1815. L'esposizione si apre con un monumentale modellino di Roma risalente al 1849 e si chiude con 'il muro dei protagonisti', una sessantina di figure emblematiche dell'unità d'Italia, tra uomini politici, soldati, scrittori e musicisti, e le parole del generale Charles de Gaulle, in omaggio all'Italia. Tra i pezzi in mostra ci sono anche le fotografie del 1849 di Roma bombardata di Stefano Lecchi, che costituiscono il primo reportage di guerra conosciuto, l'uniforme indossata da Napoleone III durante la carneficina di Solferino, una foto di Camille Silvy prestata dalla fondazione Alinari, il ritratto di Garibaldi dopo la battaglia di Morazzone del 1848 di Auguste Estienne e quello del conte di Cavour di Antonio Ciseri, oltre a un insieme di dipinti di Gerolamo Induno, tra cui l'omaggio agli ufficiali e alle truppe coloniali francesi che hanno combattuto a Magenta.  
