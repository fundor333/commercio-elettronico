#titolo Arriva il 'Vocabolario 5 stelle' - Politica
di Enrico Martinelli 
 Ci sono troppe parole ''vecchie'', ''scorrette'' e ''un po' offensive'' utilizzate dai giornalisti e visto che ''sempre piu' spesso, da oggi in poi, tratterete argomenti relativi al MoVimento 5 Stelle'', ecco che la Lista Civica 5 Stelle Milano il 29 ottobre ha inviato a tutti i media il ''nuovo glossario'' con i termini ''corretti e coerenti''. 
 E' una sorta di inedito assoluto il ''nuovo glossario adatto alla portata del cambiamento che il M5s propone'', un vademecum pieno di parole in maiuscolo e di frasi in grassetto per mettere fine a tutti quelli che vengono considerati degli errori commessi dai media nel comunicare notizie relative al movimento. 
 Anzi, alla forza politica, visto che la prima regola e' la seguente: ''E' corretto riferirsi al Movimento 5 Stelle come a una  FORZA POLITICA  e agli eletti come  PORTAVOCE ''.    Basta quindi con termini ''incompatibili e fuorvianti'' come 'partito' e 'leader' che ''sono pertinenti alla politica tradizionale quindi ALTRO da noi''. 
 Assolutamente da evitare  'GRILLINI'  che e' parola ''scorretta e anche un po' offensiva, in quanto riduttiva e verticistica. Grillo e' il megafono al nostro servizio e non il nostro leader. 
 Noi siamo ATTIVISTI - ricorda la nota - gli attivisti del Movimento 5 stelle o, per brevita',  ATTIVISTI 5 STELLE ''.    ''Alla luce dell'enorme cambiamento proposto dal MoVimento 5 stelle - si legge - è necessario che il vocabolario di riferimento usato dai media sia coerente e corretto. 
 Per questa ragione è indispensabile che tutti voi giornalisti, redattori, caporedattori e direttori poniate la massima attenzione ad EVITARE PAROLE CHE NON APPARTENGONO ALLA REALTA' DEL MOVIMENTO''.  
