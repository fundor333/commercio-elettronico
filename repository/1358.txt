#titolo C'era una volta barattolo di vetro, alunni scrivono racconti - Rifiuti & Inquinamento - Ambiente&Energia
  ROMA - Il viaggio di un barattolo di vetro e le sue mille vite e trasformazioni. E' il filo conduttore delle storie sul vetro che gli alunni dovranno scrivere con l'aiuto della scrittrice e regista Cristina Comencini per la sesta edizione del Concorso per le Scuole ''GlassTellers'', organizzato da Assovetro (Associazione Nazionale degli Industriali del Vetro) e da CoReVe (Consorzio Recupero Vetro). 
Gli studenti, trasformati in mini-scrittori - spiega un comunicato congiunto di Assovetro e Coreve - dovranno proseguire un racconto che narra del viaggio di un barattolo di vetro, partendo da questo incipit scritto da Cristina Comencini: ''Sull'etichetta Elena aveva disegnato tre succose pesche sciroppate. Ogni pesca aveva una faccia, due occhietti furbi, un naso piccolo, un sorriso che diceva: mangiami. La mamma di Elena conservava il barattolo accanto alle marmellate che aveva fatto in campagna insieme alla nonna. Anche le pesche le avevano fatte loro: cotte, spellate, tagliate a spicchi, infilate nel barattolo di vetro e ricoperte di sciroppo''. 
''Teniamo molto a questo concorso - ha detto Giuseppe Pastorino, presidente della Sezione contenitori in vetro di Assovetro - perche' il rispetto e la cura per l'ambiente e la salute si apprendono proprio sui banchi di scuola. In ogni contenitore, bottiglia o barattolo, c'e' una storia che nasce per continuare...! Il vetro, infatti, puo' essere riciclato infinite volte e rinascere continuamente in vetreria grazie alla fusione dei suoi rottami''. 
Il concorso, che si svolge nell'ambito del Protocollo d'Intesa sottoscritto da Assovetro con il Ministero dell'Istruzione, dell'Universita' e della Ricerca, si rivolge agli alunni delle classi quarta e quinta della Scuola primaria e alle classi prime e seconde della Scuola Secondaria di primo grado e prevede un percorso in due tappe: un momento formativo e uno operativo. Durante la prima tappa del percorso, si realizza una vera e propria attivita' didattica per far conoscere e approfondire le qualita' dei contenitori di vetro, soprattutto focalizzandosi sui quattro temi su cui sviluppare i racconti: Salute, Ambiente, Design e Riciclo. Nella seconda, invece, i ragazzi dovranno mettere alla prova la loro creativita' scrivendo un racconto, con un massimo di 30.000 battute, di cui dovranno anche ideare una copertina. 
''Temi di buona educazione ambientale, come la raccolta differenziata di qualita' finalizzata al riciclo, e' importante che entrino - ha detto Gianpaolo Caccini, presidente del CoReVe - nel patrimonio conoscitivo dei ragazzi sin dalla piu' giovane eta'. Fare breccia nel loro cuore e nella loro mente, infatti, significa costruire i comportamenti corretti di domani e trasferire queste buone pratiche all'interno delle famiglie''.  
