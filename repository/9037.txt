#titolo Regioni a confronto su fisco e sviluppo - Speciali
"Per chi si comporta male nella gestione delle risorse nei consigli regionali, e non solo, serve la mano pesante, ma non è possibile continuare con la logica del 'dagli all'untore, perché così facendo ci rimettono soltanto i cittadini": lo ha detto il presidente della Regione Veneto  Luca Zaia  intervenendo al  Forum dell'Ansa , a cui hanno preso parte anche i governatori di Campania e Sicilia,  Stefano Caldoro e Rosario Crocetta . 
 VAI AL BLOG 
 Se in Italia si applicassero la spesa pubblica e i parametri utilizzati in Veneto, l'Italia sarebbe in grado di risparmiare ogni anno 28 miliardi di euro: lo ha detto il presidente della Regione Veneto Luca Zaia nel corso di un forum dell'ANSA, aggiungendo che "questi 28 miliardi sarebbero in sostanza un terzo dell'abbattimento del debito pubblico". Secondo il governatore sarebbe opportuno che nel nostro Paese "venissero applicati gli elementi virtuosi delle Regioni più virtuose. E invece l'Italia è su un binario morto perché il debito pubblico cresce - ha sottolineato Zaia - e gli spreconi continuano a sprecare". A livello fiscale, ha aggiunto, "la Lega è bene attenta ai progetti di sussidiarietà, ma non può continuare il fatto che ogni anno 18 miliardi di tasse vadano a Roma. Solo per chiarezza mi piace ricordare che nella mia Regione una siringa costa 6 centesimi, mentre in tante altre regioni italiane - ha concluso - continuano a costare 25". 
 CALDORO, CAMPANIA E' REGIONE VIRTUOSA  - "La Campania è diventata una regione virtuosa: questo viene confermato anche dal supercommissario Bondi - che a mio giudizio ha fatto un buon lavoro - secondo il quale la mia regione, che ha 6 milioni di abitanti, è più virtuosa del Veneto e dell'Emilia Romagna": lo ha sottolineato il presidente della Regione Campania, Stefano Caldoro, nel corso di un forum dell'ANSA. Secondo dati forniti dalla Ragioneria Generale dello Stato, ha evidenziato il governatore, ogni cittadino costa alla Campania 1682 euro contro i 1729 del Veneto. Ma "la partita vera si gioca - ha aggiunto Caldoro, rispondendo indirettamente al governatore del Veneto Zaia - su come si spendono le risorse, che è poi il dato dirimente per stabilire il grado di virtuosità". Sulla qualità dei servizi, Caldoro ha ricordato che la Campania usufruisce di 400 milioni di euro in meno rispetto alla media nazionale, "ma in generale la mia regione ha molte risorse in meno rispetto a tante altre realtà territoriali, ma in futuro bisognerà misurare la capacità di spesa e valutare contestualmente la qualità di questa spesa. Questa è la sfida federalista". 
 CROCETTA, NO A CANCELLAZIONE DEMOCRAZIA  - "Ai guasti del sistema, non si risponde con la cancellazione della democrazia: lo Stato non è stato un esempio di trasparenza. Ci sono stati, in passato, ministri accusati addirittura di essere in odore di mafia che sono rimasti al proprio posto. E più si va in alto nella scala del potere e più l'immunità è forte. L'azione moralizzatrice deve riguardare tutti i livelli di governo". Così il presidente della Regione Siciliana, Rosario Crocetta, ha risposto ai giornalisti, nel corso di un forum in corso all'ANSA, in cui si è parlato, tra le altre cose, anche di costi della politica. E Crocetta è apparso decisamente contrario all'idea di costituire le macroregioni. "Non può essere questa - ha detto - una questione ideologica. La Campania o la Sicilia hanno la propria identità, non possono essere incorporate ad alcuna Regione". 
 CALDORO, MISURARE DINAMICA VIRTUOSITA' ENTI  - "Per misurare la virtuosità di una Regione è necessario applicare un coefficiente di correzione che misuri il miglioramento conseguito dalla singola realtà territoriale, cosa che è stata inserita nella legge 183 del 2011, ultimo provvedimento del governo Berlusconi, correggendo così la legge 98 del 2010": lo ha detto il presidente della Regione Campania Stefano Caldoro intervenendo a un Forum dell'Ansa, sottolineando però che questo provvedimento "é stato poi depennato da una manina misteriosa, che secondo me era quella del leghista Roberto Calderoli". L'attuale governo, ha aggiunto Caldoro, "ha capito che la mancanza di quel paragrafo era un errore e l'ha reinserita, con lo scopo principale di aiutare le Regioni del Sud, anche se in maniera sbagliata. Infatti la revisione di quel principio tiene conto nel nuovo provvedimento - ha spiegato il governatore - della situazione socio-economica della Regione, del valore delle rendite catastali e del numero di occupati. Come a dire - ha aggiunto - ti premio se stai peggio, non quindi secondo una logica competitiva". 
 CROCETTA,NESSUN INDAGATO A REGIONALI E' UN MIRACOLO -  "Nella mia coalizione alle Regionali ho preteso non ci fosse nessun indagato e questo è un miracolo se si pensa che negli ultimi anni sono stati una decina i presidenti di Regione finiti in Galera": Lo ha detto il presidente della Regione Siciliana, Rosario Crocetta, intervenendo al Forum dell'ANSA. "La politica - ha aggiunto - deve essere più severa della magistratura. Ma mentre io il sistema siciliano lo denuncio, il presidente Formigoni è saldo nella sua posizione solo perché è lombardo". "La mafia non sta più fuori dalle istituzioni ma sta dentro: oggi, paradossalmente, il concorso esterno in associazione mafiosa andrebbe dato ad alcuni mafiosi; alcuni politici sono invischiati nella mafia più di loro e non solo in Sicilia": lo ha detto il presidente dlela Regione Siciliana, Rosario Crocetta, intervenuto al Forum dell'ANSA. 
 CROCETTA, MIA LISTA AUTONOMISTA E ANTIMAFIA  - "La lista che ho presentato alle elezioni politiche del 24 e 25 febbraio prossimi è molto autonomista; finalmente un autonomismo antimafia che rispetta la Costituzione. E sono convinto che farà la differenza": lo ha spiegato il governatore della Regione Siciliana, Rosario Crocetta, al Forum dell'ANSA. "E' una lista non composta da professionisti della politica che spero prenda tanti voti per dare il segnale che le cose stanno cambiando", ha aggiunto Crocetta  
