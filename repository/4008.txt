#titolo Agricoltura: De Castro incontra Ciolos e Potocnik - La voce degli Eurodeputati - ANSA Europa
     (ANSA) - BRUXELLES, 27 FEB - La riforma della politica
agricola comune (Pac) è stata al centro dell'incontro tra il
presidente della Commissione Agricoltura e sviluppo rurale del
Parlamento europeo Paolo De Castro, il commissario Ue
all'Agricoltura Dacian Ciolos e il commissario Ue all'Ambiente
Janez Poto&#269;nik, alla presenza dei rappresentanti del Gruppo
europarlamentare S&D-Socialisti e Democratici. "Le modifiche alla riforma della Pac approvate lo scorso gennaio
dalla Comagri - ha sottolineato De Castro - hanno trovato
apprezzamento da parte del Gruppo S&D che si è dichiarato pronto
ad appianare le lievi divergenze presenti prima del voto in Aula
di marzo. Durante l'incontro di questo pomeriggio - ha
proseguito De Castro - ho avuto modo di confrontarmi con i due
commissari sulle novità introdotte dalla Commissione Agricoltura
del Parlamento, modifiche che hanno visto una prima apertura da
parte della Commissione Ue proprio nell'ottica di una maggiore
flessibilità, minore burocrazia e sostegno nella gestione delle
crisi di settore, obiettivi che hanno guidato il nostro lavoro
nell'ultimo anno. Nella seduta plenaria di marzo andremo al voto
e successivamente, proprio grazie al mandato che ci verrà dato
in Aula, daremo il via ai triloghi tra Parlamento, Consiglio e
Commissione, durante i quali difenderemo la nostra
'contro-proposta' e non faremo concessioni.  A partire da allora
- conclude De Castro - la negoziazione sulla riforma della
politica agricola comune entrerà in una fase ancora più calda e
decisiva. Il nostro impegno, così come fatto fin ora, sarà
totale e profuso affinchè gli agricoltori europei possano avere
al più presto certezze e guardare al loro futuro con rinnovata
fiducia e ottimismo".  
(ANSA).
