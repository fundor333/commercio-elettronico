#titolo L'educazione sessuale a Teheran, a ruba dvd - Mondo
TEHERAN - Dalle farmacie ai mercatini e al tam-tam delle notizie sul web. E' il lungo viaggio di un dvd per l'educazione sessuale che pare avere fatto furore in Iran, dove la legge e i costumi impongono un abbigliamento all'insegna del pudore - sebbene le donne sappiano bene come rendersi attraenti nonostante l'obbligo del velo sui capelli - e il sesso è una questione che rimane tra le pareti di casa. Intitolato significativamente "L'amato compagno", il dvd è di fatto una guida alla salute coniugale e sessuale, prodotta da Mohammed Reza Alizadeh con la consulenza del medico e psichiatra Dr. Mohamad Majd, che nell'introduzione spiega come il film sia tratto da varie fonti, scientifiche ma anche religiose. 
 Dopo un tormentato iter produttivo durato due anni, il dvd è comunque stato autorizzato alla fine dai ministeri della salute e della cultura islamica. Il film inizia con l'immagine poetica di due fiori che si avvolgono l'uno con l'altro e dal cui incontro sgorgano centinaia di spermatozoi in movimento. Anche le immagini successive cercano di essere allusive, ma alcuni consigli dati alle giovani coppie cui il dvd è prevalentemente destinato sono molto espliciti. Come nel caso dei suggerimenti alle donne per avere un orgasmo e un rapporto soddisfacente. E' probabile che il via libera ufficiale sia giunto infatti anche in considerazione dell'alto numero di divorzi che si sta registrando nel Paese, oltre che per disincentivare costumi proibiti ma evidentente diffusi come l'uso di alcol e droghe, sconsigliati in quanto dannosi per l'attività sessuale. Intanto, ha riferito ieri l'agenzia semi-ufficiale Fars, sono giunte nuove disposizioni che vietano i programmi televisivi, iraniani e stranieri, che mostrino corpi maschili seminudi e pericolosi triangoli amorosi.  
