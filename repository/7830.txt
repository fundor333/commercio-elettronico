#titolo Nella storia dei Papi nome piu' scelto e' Giovanni - Diario Vaticano
  Nella storia dei Papi il nome prescelto piu' volte e' quello di Giovanni. Ben 23 Pontefici, infatti, una volta eletti, alla fatidica domanda, ''Quo nomine vis vocari?'', ''Come vuoi essere chiamato?'', hanno risposto pronunciando il nome del piu' giovane dei dodici apostoli, uno dei quattro evangelisti.    Lo riporta la Radio Vaticana, che spiega come il nuovo Pontefice, in base ad una tradizione ormai consolidata, adotta il proprio nome scegliendone uno diverso da quello anagrafico. 
 Una scelta che ricalca quella del primo Papa, San Pietro, il cui nome di battesimo era Simone. La consuetudine di cambiare il nome, spiega ancora l'emittente della Santa Sede, e' diventata prassi a partire dall'anno Mille per ricordare che l'elezione al soglio di Pietro e' come una seconda nascita.    Il nome piu' utilizzato e' dunque Giovanni, scelto per la prima volta nel 523 da San Giovanni primo, Papa e martire. L'ultimo Pontefice a scegliere questo nome e' stato nel 1958 papa Angelo Giuseppe Roncalli, Giovanni XXIII. Nel 1978, il nuovo papa Albino Luciani, introduce una novita' assoluta: quella del doppio nome, Giovanni Paolo, in onore dei due Pontefici che lo hanno preceduto, Giovanni XXIII e Paolo VI. Una scelta ripetuta anche dal suo successore, Karol Wojtyla. 
 Tra i nomi piu' utilizzati, anche Gregorio (l'ultimo Papa a scegliere questo nome e' stato Gregorio XVI nel 1831) e Benedetto. Nella prima udienza generale, il 27 aprile del 2005, Benedetto XVI ha spiegato di aver scelto questo nome per riallacciarsi idealmente al Pontefice Benedetto XV, ''che ha guidato la Chiesa in un periodo travagliato a causa del primo conflitto mondiale'' e alla straordinaria figura del grande ''Patriarca del monachesimo occidentale, San Benedetto da Norcia, compatrono d'Europa''.    Altri nomi che compaiono ripetutamente nella bi-millenaria storia del Papato sono Clemente, Innocenzo, Leone e Pio. Nell'elenco dei nomi dei Pontefici mancano, tra gli altri, quelli di Giuseppe, Francesco, Giacomo, Andrea e Luca. Nessun Pontefice, infine, ha scelto di chiamarsi Pietro come il primo Papa.Â   
