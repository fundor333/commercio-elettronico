#titolo Andrea Fiaschetti da primo marzo nuovo AD Mazda Motor Italia - I Protagonisti - Motori
  ROMA - Andrea Fiaschetti sara', dal prossimo primo marzo, il nuovo Amministratore Delegato di Mazda Motor Italia. Fiaschetti sostituira' Wojciech Halarewicz che, dopo aver guidato con successo Mazda Italia dal 2009, assumera' dalla stessa data il ruolo di vicepresidente comunicazione presso Mazda Motor Europa Gmbh.     Andrea Fiaschetti, 44 anni, ha iniziato la sua esperienza in Mazda Italia nel 2001 come zone manager e ha assunto nel tempo responsabilita' crescenti nell'area vendite e marketing diventando direttore commerciale nel 2012. Negli ultimi due anni ha inoltre contribuito attivamente ed in modo innovativo all'impostazione delle linee guida per il lancio dei prodotti di sesta generazione a livello europeo. Prima di entrare in Mazda ha lavorato in Honda e Ducati. 
''Fiaschetti ha una profonda conoscenza del mercato Italiano, uno tra i piu' importanti per Mazda in Europa - ha dichiarato Philip J. Waring, COO di Mazda Motor Europa - e' cresciuto nel mercato italiano dimostrando una costante dedizione e passione per il brand e contribuendo alla sua affermazione e crescita in Italia.  Siamo certi - ha concluso Waring che abbia la giusta leadership per far si' che il nostro business in Italia continui ad essere un successo''. 
Wojciech Halarewicz, 40 anni, lascera' a sua volta Roma per essere dal prossimo primo marzo il nuovo vice presidente comunicazione di Mazda Motor Europa. Riportando a Jeff Guyton, Presidente e CEO di Mazda Motor Europa, Wojciech in questo ruolo sara' responsabile per il coordinamento di tutte le comunicazioni relative alla strategia ed alle operazioni di Mazda Motor Europa.  
