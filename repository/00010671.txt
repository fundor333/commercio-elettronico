#titolo Fumo: Garattini, prudenza su sigarette elettroniche - Stili di vita - Salute e Benessere
     (ANSA) - MILANO, 4, GEN - La posizione del ministro della
Salute, Renato Balduzzi, sulle sigarette elettroniche ''e' molto
giusta, perche' di precauzione e prevenzione. Questo tipo di
prodotti infatti non e' mai stato approvato da alcuna agenzia
regolatoria, e bisogna capire se contengono nicotina, in quali
quantita', e se l'uso continuato degli aromi contenuti puo'
essere tossico''. Cosi' Silvio Garattini, direttore
dell'istituto Mario Negri di Milano, dopo anche il giudizio
espresso nei giorni scorsi dall'Istituto superiore di sanita'.    Oltre a non essere controllate, le sigarette elettroniche
''si accompagnano ad una gestualita' che induce a continuare a
fumare - spiega - Dobbiamo contrastare la visione e l'immagine
della sigaretta, vista come un modo di esprimersi e farsi
vedere. La risposta non puo' essere sostituire quella con il
tabacco con quella elettronica, ma un cambiamento d'immagine''. Le categorie a rischio, secondo il farmacologo, sono sia i
giovani, ''visto che diversi hanno iniziato a fumare proprio con
le sigarette elettroniche'', ma anche i grandi fumatori che
cercano di smettere. ''Se usano infatti sigarette elettroniche
con nicotina - continua Garattini - non cambia molto. Se invece
passano agli aromi, non risolvono molto, perche' non bastano a
smettere. Chi deve togliersi questo vizio, deve trovare la
volonta' di farlo''.    Adesso e' venuto il momento di procedere ''ad un controllo
ben preciso su questi prodotti - conclude - prima che il loro
uso diventi generalizzato e l'approvazione di un'autorita'
regolatoria, altrimenti si rischiano dei danni''. (ANSA).
