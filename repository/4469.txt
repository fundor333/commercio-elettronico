#titolo Obama a Iran 'Sciogliamo nodi' - Mondo
In un video-messaggio di auguri agli iraniani in occasione del 'Nowruz', il nuovo anno, il presidente Barack Obama auspica l'inizio di un nuovo rapporto tra Stati Uniti e Iran e esorta Teheran a intraprendere dei passi per risolvere la controversia riguardo al nucleare iraniano per ridurre le tensioni. 'Voglio rivolgere i miei migliori auguri per questa nuova primavera e nuovo anno'', afferma Obama nel messaggio, rivolgendosi direttamente agli iraniani. Ricordando di aver fatto sempre gli auguri agli iraniani per il Nowruz sin da quando è presidente, Obama afferma che potrebbe esserci l'opportunità di nuove relazioni tra Stati Uniti e Iran, ma afferma anche che "é giunto il momento che il governo iraniano intraprenda immediatamente dei passi significativi per ridurre la tensione e per lavorare per una soluzione a lungo termine della questione nucleare", per la quale "il mondo è unito", mentre "l'Iran è isolato". Allo stesso tempo, il presidente ribadisce che, come ha sempre detto, "gli Stati Uniti preferiscono risolvere la questione pacificamente, attraverso la diplomazia" e "se come i leader iraniani affermano, il loro programma nucleare è per scopi pacifici, questa è la base per una soluzione pratica". Ma se "il governo iraniano continuerà sulla strada attuale, renderà solo l'Iran più isolato".  
