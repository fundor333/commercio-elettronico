#titolo Coppa America: spazio espositivo Authority Napoli a Miami - Porti e Logistica - Mare
  (ANSA) - NAPOLI, 14 MAR -  L'Autorita' Portuale di  Napoli e' presente alla 29esima edizione del Seatrade cruise shipping di Miami. 
Grande interesse ha suscitato nei visitatori dei primi due giorni la presentazione con video e brochure nello spazio espositivo dell'Autorita' Portuale di Napoli dell'America's Cup in programma a Napoli dal 16 al 21 aprile.  
 Soddisfazione e' stata espressa dal Console Generale Italiano a Miami Adolfo Barattolo, mentre alcuni tra i principali tours operators del porto di Napoli si stanno adoperando per organizzare visite speciali per i croceristi che saranno a Napoli nei giorni dell'evento e che vorranno assistere alle gare. 
Tra i tanti convegni in programma, grande interesse ha suscitato, come ogni anno, il meeting sullo stato dell'industria crocieristica che ha confermato la tenuta del mercato a livello mondiale. Napoli, nello scenario delineato a Miami, - si legge in una nota - occupera' tra i porti del Mediterraneo il terzo/quarto posto con oltre un milione di croceristi ( dato simile a quello del 2012). 
''Sono fiducioso di mantenere  la posizione  ormai consolidata da anni nella speciale statistica delle navi da crociera che scalano i porti mediterranei- ha dichiarato il Presidente dell'Autorita' Portuale-  D'altronde  il grande lavoro dei tours operators  in vista delle gare dell'America'Cup  portera' dei significativi risultati non solo nei giorni dell'evento ma anche per la stagione crocieristica 2013.  Un segnale positivo viene anche dall'industria della cantieristica che continua a programmare la costruzione di nuove navi: 25 nei prossimi due anni tra cui una nuova nave della MSC, la Preziosa, che sara' varata a Genova  tra poche settimane e che scalera' Napoli tutti i lunedi'''.(ANSA).  
