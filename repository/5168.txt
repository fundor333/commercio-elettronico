#titolo Martin Hansson - Mondiali Sudafrica
  Martin Hansson è nato il 6 aprile 1971 ad Holmsjo (Svezia) ed è internazionale dal 2001, seppur abbia iniziato ad arbitrare alla giovanissima età di 15 anni. Di professione vigile del fuoco, ha come prima esperienza in tornei internazionali i Mondiali Under 17 del 2003 in Finlandia (4 gare dirette: Messico-Colombia 0-0 ed Argentina-Nigeria 1-0 nelle fasi a gironi, Brasile-Stati Uniti 3-0 nei quarti e Spagna-Argentina 3-2 in semifinale). In seguito è presente all’Europeo Under 21 del 2006 in Portogallo, dove somma 3 direzioni: Serbia/Montenegro-Portogallo 2-0 ed Olanda-Italia 1-0 nella fase a gironi, oltre alla finalissima, Olanda-Ucraina 3-0. Nel 2007 prende parte ai Mondiali Under 20 in Canada, con ben 6 gare dirette: Argentina-Repubblica Ceca 0-0, Stati Uniti-Polonia 6-1 e Zambia-Uruguay 2-0, tutte nella fase a gironi, Spagna-Brasile 4-2 agli ottavi di finale, Austria-Stati Uniti 2-1 nei quarti di finale ed infine Cile-Austria 1-0, finale terzo e quarto posto. 
    
La Confederations Cup 2009 è stata il suo primo grande torneo per nazionali maggiori, dove ha arbitrato Egitto-Italia 1-0 (fase a gironi) e la finalissima Brasile-Stati Uniti 3-2. Quattro le presenze nelle eliminatorie pre-Mondiali verso Sudafrica 2010, dove il bilancio è stato di 2 successi casalinghi e 2 pareggi: nei gironi ha diretto Israele-Svizzera 2-2, Irlanda del Nord-Polonia 3-2 e Turchia-Armenia 2-0, nel ritorno dei play-off è stato assoluto protagonista di Francia-Eire 1-1 con la convalida della rete che ha portato ai Mondiali la Francia, gol assolutamente irregolare per doppio fallo di mano.  
    
FISCHIETTI SVEZIA, CHE RICORDO PER L’ITALIA.Un arbitro svedese ha diretto una delle 17 finali secche dei Mondiali di calcio: si tratta di Ivan Eklind, che nel 1934 a Roma arbitrò la gara decisiva di quella rassegna iridata tra Italia e Cecoslovacchia, vinta dagli azzurri dopo tempi supplementari per 2-1. 
    
GLI ASSISTENTI. I due assistenti che comporranno la terna arbitrale svedese accanto ad Hansson saranno i connazionali Henrik Andren (nato il 21 luglio 1968, internazionale dal 1999) e Stefan Wittberg (nato il 2 settembre 1968, internazionale dal 1997). 
   
