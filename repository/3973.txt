#titolo Oltre 256 milioni per le infrastrutture di ricerca - Ricerca e Istituzioni - Scienza&Tecnica
  Oltre 256 milioni di euro per interventi in grado di sostenere la competitività delle imprese e il sistema della ricerca pubblica e privata nel Mezzogiorno. Il ministero per l'Istruzione, l'Università e la Ricerca e il ministero e dello Sviluppo economico hanno messo a punto tre bandi del valore complessivo di 256,5 milioni dedicati a questi temi. Le risorse a disposizione sono quelle del Piano di Azione e Coesione, cui i due ministeri hanno aderito nel 2012.  
Un investimento ''finalizzato a un nuovo modello di sviluppo, più solido e duraturo per il Paese'', ha detto il ministro dell'Istruzione, dell'Università e della Ricerca Francesco Profumo.     "Con i bandi precommerciali - ha spiegato - si intende dare centralità alla pubblica amministrazione, intesa come driver dell'innovazione. Partendo dalle sue richieste, sollecitate dai cittadini, vogliamo generare nuovi prodotti e innovazione di sistema''. Con gli investimenti nelle infrastrutture del sistema della ricerca invece, ha proseguito il ministro, ''si intende portare innovazione tecnologica e di processo nella filiera della formazione''.  
Infine, sia il Miur che il Mise si impegnano a sostenere la competitività di nuove imprese in settori fortemente strategici per l'Italia, quali la valorizzazione e gestione dei grandi dati, l'uso di tecnologie ditali per la valorizzazione del nostro patrimonio culturale, e la valorizzazione di innovazione in ambito sociale- Per la prima volta in Italia si fa un investimento anche in luoghi di contaminazione tra studenti di discipline diverse, per promuovere la cultura, l'imprenditorialità e l'innovazione". 
Ecco di seguito i principali interventi relativi ai tre bandi: Potenziamento delle infrastrutture 
Obiettivo principale del bando, che può contare su un finanziamento di 76,5 milioni di euro, è individuare nuovi investimenti e iniziative per sostenere lo sviluppo del sistema della ricerca e dell’istruzione, nelle Regioni della Convergenza, attraverso il potenziamento delle strutture di servizio. Il bando si articola su tre linee di intervento: la prima prevede la creazione, l’adeguamento, il rafforzamento e consolidamento strutturale di reti telematiche e infrastrutture digitali (ICT), sul modello di quelle esistenti, mediante lo sviluppo e l’adozione di soluzioni innovative e tecnologicamente avanzate. La seconda linea di intervento riguarda il potenziamento di strumenti e dotazioni logistiche e infrastrutturali. Bandi precommerciali 
Mise e Miur hanno stanziato 150 milioni di euro per favorire la ricerca e lo sviluppo di soluzioni e servizi innovativi di pubblica utilità, al momento non presenti sul mercato. Tali risorse saranno impiegate attraverso lo strumento dei bandi pre-commerciali, a cui potranno partecipare tutte le amministrazioni pubbliche delle Regioni Convergenza. Attraverso un’apposita “Chiamata di idee”, le pubbliche amministrazioni interessate potranno descrivere il proprio fabbisogno di servizi innovativi e progetti tecnologici e di ricerca che, in linea con le indicazioni del VIII Programma quadro di ricerca e innovazione Horizon 2020, comportino una ricaduta positiva sul tessuto industriale della propria comunità di riferimento. Una commissione mista MISE-MIUR vaglierà le proposte avanzate dalle pubbliche amministrazioni e stilerà una graduatoria. Le proposte migliori saranno poi utilizzate come base dei bandi precommerciali veri e propri, attraverso i quali saranno selezionate le imprese incaricate di svolgere le attività di ricerca. 
Progetti per il sostegno di startup 
Il bando ha l’obiettivo di sostenere la competitività delle imprese, in particolare delle micro, piccole e medie imprese delle regioni della Convergenza, attive da meno sei anni, in collaborazione con università, centri di ricerca, amministrazioni pubbliche e grandi imprese. I progetti avranno a disposizione 30 milioni di euro.  
