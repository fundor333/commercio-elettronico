#titolo Inglesi pungono: Capello? Ai mondiali il gemello pasticcione - Visto da...
  (ANSA) - LONDRA - Confuso, rigido, impreparato. Un ritratto scoraggiante per un tecnico che fino a qualche settimana fa era considerato tra i più autorevoli candidati per la vittoria mondiale. 
 Ma in Sudafrica Fabio Capello pare proprio che abbia mandato una controfigura sfocata di se stesso. Un fratello gemello maldestro e pasticcione. Questo almeno il giudizio dei suoi stessi giocatori, i primi sorpresi dell'inattesa trasformazione. Se durante le qualificazioni i nazionali inglesi erano rimasti conquistati dalla meticolosità del tecnico italiano, un perfezionista che non lasciava mai nulla al caso - dallo studio degli avversari alla disciplina nello spogliatoio - una volta arrivati nel ritiro di Rustenburg Capello si è trasformato. 
 Chiuso in se stesso, impaziente, facile agli scatti d'ira, ostinato nel modulo tattico: un tecnico che dava l'impressione di sentirsi assediato, minacciato, incompreso. La maggior parte dello spogliatoio - come ha registrato oggi il News of the World - è ancora con lui, ma fin dalla prossima partita i Tre Leoni pretendono che Capello torni Capello.  
