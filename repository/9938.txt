#titolo Parlamento approva mandato per riforma Pac  - Europa - Terra&Gusto
  - STRASBURGO - La plenaria del Parlamento Ue ha approvato 4 risoluzioni sulla riforma della politica agricola comune (Pac). I testi, che danno il mandato per negoziare con il Consiglio e la Commissione a partire dal 11 aprile, affrontano i temi dei Pagamenti diretti e dello Sviluppo rurale (entrambi del portoghese Luis Capoulas Santos, S&D), della Organizzazione comune dei mercati unica (del francese Michel Dantin, Ppe) e sul Finanziamento, gestione e monitoraggio della Pac (firmata da Giovanni La Via, Pdl/Ppe).  
"Globalmente mi rallegro", del voto del Parlamento Ue. Il Commissario Ue all'agricoltura Dacian Ciolos reagisce positivamente all'approvazione da parte di Strasburgo del mandato per negoziare la riforma della Pac, la Politica agricola comune. "Mi rallegro - ha affermato subito dopo il voto - in primo luogo perché siamo in grado di iniziare i negoziati, nel momento in cui, spero, i ministri dei 27 abbiano la settimana prossima un mandato per negoziare". "In secondo luogo, e dopo una prima analisi degli emendamenti approvati dal Parlamento, la mia impressione è che il Parlamento ha una posizione più vicina alla Commissione Ue di quella del Consiglio". Ciolos si augura di raggiungere "prima di Pasqua" un accordo politico fra le tre istituzioni comunitarie.  
