#titolo Cesio cinghiali: un esito di Chernobyl? - Cronaca
"Stiamo verificando.  Può darsi sia ancora un esito di Chernobyl perché il tempo di dimezzamento della radioattività è molto lungo, per cui è possibile". Così il ministro dell'Ambiente Corrado Clini, a margine della presentazione del rapporto Ocse sulle politiche ambientali in Italia, a proposito del ritrovamento di tracce di cesio 137 in 27 cinghiali in Valsesia in Piemonte. 
 L'approfondimento dei controlli sulla contaminazione da Cesio 137 sarà esteso alle altre aree dell'arco alpino ed altre specie animali, anche se sono proprio i cinghiali, a causa della loro alimentazione, quelli più a rischio di accumulo dell'isotopo radioattivo. Le prime analisi, che riguardano una decina di campioni, hanno rivelato valori di dieci volte superiori, se riferiti alla soglia massima prevista per le importazioni in caso di incidente nucleare.  "Però stiamo facendo una verifica - precisa il ministro - e non sono in grado di dare altre indicazioni". 
 Intanto sono stati rintracciati tutti i cacciatori che tra il 2012 ed il 2013 hanno abbattuto i 27 cinghiali trovati positivi alla contaminazione del Cesio 137. Tutti gli animali erano stati cacciati nell'alta Valsesia. E' quanto è emerso dalla riunione che si è appena conclusa all'Istituto Zooprofilattico di Torino, in videoconferenza con il ministero della Salute ed il comando del Nas.    I campioni che saranno sottoposti ad analisi sono un centinaio. 
    
