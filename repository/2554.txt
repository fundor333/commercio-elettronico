#titolo Porti: Napoli, candidati presidenti si confrontano - Porti e Logistica - Mare
  (ANSA) -  NAPOLI, 8 GEN - Un dibattito pubblico il 14 gennaio prossimo alla Stazione Marittima tra i 4 candidati per sollecitare la scelta del prossimo presidente del  porto di Napoli  in vista della scadenza, il 4 febbraio, del mandato di Luciano Dassatti: questa l'iniziativa presa dal  Propeller Club , associazione di cui fanno parte le massime personalita' dello shipping partenopeo. Lo ha reso noto lo stesso Club, che lamenta un clima di 'apatia' e di 'indifferenza generale' nella procedura di nomina.     ''La nostra vuole essere una sorta di chiamata alle armi'' spiega il presidente del Propeller Club, Umberto Masucci, che è anche vicepresidente della Federazione del Mare, annunciando l'intenzione di scrivere al ministro Corrado Passera e al Presidente della Regione Campania affinchè si esca dallo stallo. 
La procedura di nomina del presidente dell'AP prevede infatti che il Ministro delle Infrastrutture chieda agli enti locali (Comune, Provincia, Camera di Commercio) di indicare una terna di candidati (nel caso di Napoli sono 4 vista la competenza territoriale  anche su Castellammare). Il ministro, una volta ricevuta la terna sceglie uno dei candidati e lo sottopone al Presidente della Regione per la necessaria intesa.     ''Il ministro ha ricevuto da oltre un mese le candidature. Non si può più attendere, la scelta è ora un atto dovuto. Tanto più che occorre dare attuazione pratica al Grande Progetto del Porto di Napoli, oltre 300 milioni di euro, che potranno rivoluzionare in senso positivo il nostro scalo, decisioni che non possono certo essere prese da una gestione commissariale''. 
I 4 candidati sono Luigi Bobbio, ex sindaco indicato dal Comune di Castellammare, Domenico Picone, ex comandante del Porto di Napoli indicato dalla Camera di Commercio, Dario Scalella, manager e Presidente di Napoli Servizi, indicato dal Comune ed il sen. Riccardo Villari indicato dalla Provincia. Il 14 gennaio in un confronto pubblico illustreranno a imprenditori e operatori le ragioni per cui hannoßaccettato la candidatura. 
''Mi auguro che questo possa servire a sbloccare la situazione - dice Masucci - e a far si' che il ministro Passera e il presidente Caldoro prendano una decisione in tempi brevi''. 
Il presidente del Propeller Club Partenopeo dice di essersi ispirato per l'iniziativa all'esperienza di due porti liguri: Genova e Savona. ''A Genova hanno fatto una sorta di "primarie" con una seduta pubblica degli aspiranti candidati. A Savona, di fronte alla bocciatura iniziale di un candidato stimato da tutti, gli operatori alla fine 'ottenuto' un nome da loro condiviso''.(ANSA)  
