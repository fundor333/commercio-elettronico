#titolo Horizon 2020, Commissione Europea a caccia di consulenti - Ricerca e Istituzioni - Scienza&Tecnica
  La Commissione europea lancia un appello agli esperti di tutti i settori affinchè partecipino alla stesura dell'agenda delle priorità di Horizon 2020, il futuro programma dell'Unione europea (Ue) per il finanziamento della ricerca e dell'innovazione. 
I gruppi consultivi verranno istituiti in relazione a temi 'caldi' come i cambiamenti climatici, le energie rinnovabili e l’invecchiamento della popolazione, e forniranno consulenze tempestive e di alta qualità per la preparazione degli inviti a presentare proposte di progetto nell'ambito dell'iniziativa Horizon 2020. L'obiettivo è promuovere il dialogo a tutti i livelli di governo, società civile e imprese degli stati membri dell'Ue per influenzare l'orientamento del finanziamento della ricerca e dell'innovazione da qui al 2020. 
''Il nostro obiettivo è raggiungere la più vasta gamma di esperti che ci aiuteranno a offrire idee innovative, crescita sostenibile e posti di lavoro'', afferma Maire Geoghegan-Quinn, Commissaria europea per la ricerca, l'innovazione e la scienza. ''La pubblicazione di questo invito trasparente e ad ampio raggio - aggiunge - consentirà di raggiungere l'intera comunità della ricerca e dell'innovazione a livello europeo. In particolare, desidero incoraggiare le donne e gli individui con le competenze adeguate che non hanno mai partecipato in passato a esprimere il proprio interesse''. 
I gruppi consultivi di esperti inizieranno i lavori nella primavera di quest'anno per fornire consulenza in tempo per i primi inviti di Horizon 2020, che dovrebbero essere pubblicati entro la fine del 2013. Gli individui e i soggetti interessati a partecipare ai primi gruppi consultivi possono registrarsi entro il 6 marzo 2013. L'invito a manifestare interesse sarà valido per tutta la durata del programma Horizon 2020, in modo da consentire il rinnovo dei gruppi alla fine di ogni mandato.  
