#titolo Quando la superstar tv e' anonima e banale  - Photostory Spettacolo
dell'inviato Francesco Gallo 
 La faccia comune di Martin (Kad Merad) sembra l'esatto contrario di ciò che porta al successo. Pelato, un aspetto triste e un lavoro qualsiasi (riciclo dei computer), quest'uomo sembra non avere davvero nulla per piacere, ma un bel giorno, senza alcun perché, la gente comincia a fotografarlo in metropolitana. E sul web, per lui - che non è neppure iscritto a uno dei tanti social network -, 100.000 contatti in un solo giorno per le sue immagini rubate. Il fatto è che Martin è una 'Superstar' ( SCHEDA ), titolo del film di Xavier Giannoli in corsa per il Leone d'oro alla Mostra del cinema di Venezia, applaudito stamani alla prima stampa. Per Martin, 43 anni, celibe, questa notorietà senza motivo é una vera e propria iattura. Ma c'é ovviamente chi non la pensa così. Il caso di quest'uomo che, da un giorno all'altro, ha la vita impossibile perché perseguitato da migliaia di persone che gli chiedono l'autografo e vogliono una foto con lui, non può che attirare la tv trash rappresentata, inizialmente, dalla gentile e bella Fleur (Cecile De France). Ma il programma in cui viene coinvolto Martin, che spera solo di uscire dall'incubo della notorietà, è una di quelle trasmissioni trash che stritolano. In fondo in fondo, la stessa gente che ama Martin, anche perché forse si riconosce nella sua banalità, non gli perdona troppo il fatto che egli non accetta di avere quello che tutti vorrebbero: il successo. 
 Ma il male, quello vero, non arriverà solo dalla gente che a un certo punto lo rinnega, ma da chi saprà cavalcare la notorietà di Martin per fare ascolti e soldi. Nessuno si aspetti, comunque, un finale tragico che ci sarebbe stato tutto. Giannoli, da una deriva drammatica, piega infatti verso un happy end e forse sbaglia. Straordinaria invece l'interpretazione di Kad Merad (Giù al Nord), in un ruolo quasi fotocopia di quello di Roberto Benigni in 'To Rome with Love' di Woody Allen, che potrebbe aspirare a un premio. "Ho cercato di parlare con il linguaggio del cinema del caos della modernità e di raccontare la storia di un uomo che non vuole essere celebre e porta avanti valori come la modestia e la dignità" ha spiegato Giannoli di questo film che è liberamente ispirato al romanzo 'L'idolò di Serge Joncour. Mentre sulle analogie del personaggio di Martin con il Benigni di 'To Rome with Love', dice: "Ho una folle ammirazione per Allen, ma il romanzo al quale ci siamo ispirati è molto precedente, del 2005". Quanto al fatto che in Superstar non si spiega mai davvero il perché della notorietà di questo sconosciuto, "ho pensato alla Metamorfosi di Kafka, all'assurdo che c'é in molta letteratura e pittura. L'idea di non spiegare mi permetteva di raccontare una storia di emozioni e di concentrarmi sul mondo dello spettacolo e su quello che davvero volevo dire". Per Giannoli, infatti, laureato in Lettere Moderne alla Sorbona nel 1993, "il cinema ha il compito di spiegare la realtà, di scogliere il caos dell'attualita". E il mondo del giornalismo che esce davvero a pezzi da questo film? "La stampa si sottopone sempre di più alle leggi del mercato. C'é qualcosa che viene imposto. Il caso di Dominique Strauss-Kahn ci fa capire come, alla fine, tutta questa macchina dell'informazione possa scoppiare ed essere sconvolta. Il mestiere si è 'mercantilizzato', come spiega bene Balzac in Illusioni perdute". Il finale? "Non volevo fare nessun happy end, ma solo lasciare un elemento di speranza"  
