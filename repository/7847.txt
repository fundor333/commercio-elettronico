#titolo Guida Eurogruppo passa a ministro olandese Dijsselbloem - Economia e lavoro - ANSA Europa
  BRUXELLES - A sostituire il lussemburghese Jean Claude  Juncker  in carica dal 2005 e' il ministro delle finanze olandese  Dijsselbloem . ''Completare l'unione bancaria, proseguire la strategia di consolidamento dei conti, creare occupazione'' sono i primi punti della sua agenda. Fortemente sponsorizzato dalla Germania, e' stato eletto con il solo voto contrario della Spagna. 
   
 Non ha alcuna esperienza ne' economica, ne' di ministro: e'  responsabile delle Finanze dell'Olanda  da novembre scorso e prima era portavoce del partito laburista per il dossier istruzione. Ma non e' certo il curriculum ad aver convinto Berlino, bensi' la sua propensione ad essere sempre d'accordo con gli amici tedeschi, soprattutto sulle politiche di austerita'. 
   
 ''Ritengo che  l'austerity  e conti in pareggio siano importanti per il futuro, perche' significano piu' investimenti e possibilita' di crescita. Ma la strada per ottenere conti in ordine e' dura'' spiega a fine eurogruppo, presentandosi alla stampa per la prima volta. 
   
 CIPRO . La crisi di un altro Paese del Sud 'spendaccione', con un debito gia' piu' elevato della Grecia, riapre il dibattito sulla capacita' di risposta dell'eurozona alle emergenze. Nicosia ha chiesto gli aiuti gia' diversi mesi fa, ma la decisione non arrivera' prima di marzo, cioe' prima delle elezioni presidenziali cipriote. 
   
 Un po' perche' l'Europa aspetta ancora di vedere il piano di privatizzazioni che le ha chiesto, e che l'attuale presidente si rifiuta di presentare, e un po' per i timori che i suoi aiuti finirebbero nelle banche cipriote fortemente sospettate di coprire loschi affari di capitali russi. E poi c'e' la Germania che anche in questo caso, come fu per la Grecia, punta a rimandare: prima vuole una task force che indaghi su eventuali frodi fiscali, poi vuole che la Russia abboni la sua parte di debito.  
   
 AIUTI BANCHE . Altro aspetto critico e' la ricapitalizzazione diretta delle banche da parte del fondo salva-Stati Esm e l'eventuale retroattivita' della decisione. La Ue aveva promesso che dopo la supervisione bancaria unica si sarebbe dato il via libera all'Esm ad andare direttamente in soccorso delle banche, senza passare dagli Stati e quindi pesare sul debito. 
   
 Un'ipotesi molto attesa dalla Spagna, che ha gia' chiesto aiuti per le sue banche, e anche da Irlanda e Portogallo nel caso in cui la norma fosse retroattiva. Ma Germania, Olanda e Finlandia vogliono che valga solo per il futuro, e comunque puntano a rimandare tutto al 2014, quando la supervisione unica decisa a dicembre entrera' in vigore. ''Abbiamo bisogno di discutere ancora a livello tecnico'', ha detto Juncker, secondo cui non ci saranno progressi prima di giugno. 
   
