#titolo Audrey Hepburn il mito, da Roma a New York - Nel Mondo - In Viaggio
  (di Stefania Passarella) 
Vacanze Romane, Colazione da Tiffany: non sono solo capolavori del cinema che hanno consacrato sul grande schermo la grazia di  Audrey Hepburn  ma veri e propri tributi alle città in cui sono ambientati. Quest'anno, il 20 gennaio, sono  vent'anni dalla scomparsa dell'attrice  icona nel mondo di stile ed eleganza e uno dei modi migliori per ricordarla, oltre a una full immersion tv delle sue più belle interpretazioni cinematografiche, potrebbe essere anche quello di lasciarsi ispirare per il prossimo viaggio.   Roma, New York, Parigi  sono a pieno titolo co-protagoniste delle pellicole insieme alla principessa Anna, a Holly o alla bibliotecaria Jo, alias Audrey Hepburn che quasi diventa una guida turistica inconsapevole. Roma fa la parte del leone . In  Vacanze Romane  (1953) di William Wyler, Audrey è la principessa Anna che in visita diplomatica a Roma scappa dalla sua 'prigione' dorata per provare l'ebrezza della normalità in una città che però di 'normale' non ha nulla. Ad esaudire il suo desiderio c'è il giornalista americano Joe Bradley, interpretato da Gregory Peck, che la accompagna nell'avventura della Città Eterna. Memorabili le scene della  Bocca della Verità , del rocambolesco giro in vespa fra le più belle vie del centro, del gelato sulla scalinata di  piazza di Spagna , dello champagne davanti al Pantheon o del taglio netto alla moda dal barbiere di fronte alla  fontana di Trevi . Da cartolina anche i passaggi al Foro romano, a Castel Sant'Angelo con tanto di tuffo nel Tevere. L'appartamento del cronista è in  via Margutta , al civico 51 come ripete spesso Bradley, strada ancora oggi ricca di atelier di artisti e boutique, la stessa in cui ha abitato pure Federico Fellini. Il finale del film ritrae la galleria di  Palazzo Colonna  in piazza Santi Apostoli, aperta al pubblico tutti i sabati dalle 9 alle 13.15 con ingresso da Via della Pilotta. Da marzo a ottobre si può accedere anche alla terrazza sul giardino interno.  Oscar per l'attrice, ma una statuetta l'avrebbe meritata anche Roma . 
Il  negozio di Tiffany  sulla Quinta Strada a  New York  probabilmente non sarebbe tappa 'obbligata' di tante turiste romantiche in viaggio nella Grande Mela se non fosse per  Colazione da Tiffany  (1961) diretto da Blake Edwards. Lo store di Tiffany – quello dove "niente di brutto può accaderti" – aprì per la prima volta di domenica proprio per permettere le riprese del film. Si trova invece nell'Upper East Side l'appartamento della protagonista Holly Golightly: è una casa bianca sulla 71ma Strada all'altezza di Lexington Avenue. La si riconosce nella scena in cui lei chiama il taxi fischiando con le dita. È una casa privata quindi non si può entrare, ma è bene sapere che le scene degli interni furono girate in un set di Hollywood.  A marzo  tra l'altro  Broadway  proporrà il  nuovo musical Breakfast at Tiffany's  con Emilia Clarke nel personaggio di Holly, mentre  On Location Tours  organizza visite a New York sulla traccia dei più famosi film e telefilm che sono stati girati in città e include una visita da Tiffany. 
È  My Fair Lady  (1964) che svela con Eliza Doolittle i salotti dell'alta società londinese, anche se più che la città se ne avverte il fascino. La storia della povera fioraia trasformata in una dama d'alta classe può essere rivissuta anche  a teatro : è attualmente in tournée in Italia la commedia musicale  My Fair Lady  co-prodotta dal Teatro Sistina e da Peep Arrow ( calendario ). Gli attori protagonisti sono Vittoria Belvedere e Luca Ward. 
Che dire poi della Ville Lumiere:  "Parigi è sempre una buona idea" , dice la Hepburn/Sabrina. Le parole che più spesso ricorrono quando si parla di Audrey Hepburn, eleganza e stile, sono le stesse associate nell'immaginario collettivo alla capitale francese anche se l'attrice non vi ha mai vissuto. Alcune delle più belle cartoline d'Oltralpe arrivano con  Cenerentola a Parigi  (1957,  Funny Face ). Audrey Hepburn intona  Bonjour Paris  insieme a Fred Astaire e Kay Thompson accompagnata sullo sfondo da alcuni luoghi simbolo: l'Arco di trionfo e gli Champs-Élysées, Montmartre, i giardini di La Tuilerie, la torre Eiffel. Parigi protagonista anche in Sciarade (1936) e Tutti a Parigi ( Paris when it sizzles , 1964). Il Louvre con la celebre discesa in abito rosso di Audrey in  Funny Face  e Notre Dame, gli altri luoghi parigini che più compaiono. Anche se non è ambientato nella capitale francese, in  Sabrina , dove Audrey recita al fianco di Humphrey Bogart, Parigi ha a suo modo un ruolo principale nell'evoluzione della protagonista. "Parigi – dice – non è fatta per cambiare aerei ma per cambiare vita". Come darle torto.  
