#titolo A Los Angeles Vw svela il nuovo Maggiolino cabrio - Prove  e Novit√† - Motori
  ROMA - La Volkswagen presenta il Maggiolino Cabriolet in anteprima mondiale al Salone di Los Angeles.      Piu' grande, piu' potente, piu' sportivo e piu' parco nei consumi, il nuovo Maggiolino e' anche piu' lungo, piu' largo e ha un andamento del tetto piu' piatto con proporzioni piu' dinamiche. 
Con i suoi 4.278 mm, il nuovo Maggiolino Cabriolet e' 152 mm piu' lungo e 84 mm piu' largo (1.808 mm, specchietti retrovisori esterni esclusi) rispetto alla New Beetle. Con 1.473 mm di altezza la versione cabriolet risulta 29 mm piu' bassa. Per questo, gia' dalle proporzioni, appare notevolmente piu' sportivo e moderno. I centimetri in piu' in lunghezza si traducono in maggiore disponibilita' di spazio nell'abitacolo e nel bagagliaio. Anche quando e' aperta, la capote in tessuto non limita in alcun modo la capacita' del vano bagagli che raggiunge i 225 litri (+24 litri rispetto alla New Beetle). A differenza della New Beetle Cabriolet, il divano posteriore puo' inoltre essere abbattuto grazie al sistema di roll-bar di nuova concezione che non interferisce in questa operazione. Invece, quando necessario, ovvero al superamento di una data soglia di accelerazione traversale o inclinazione della vettura, nel giro di pochi millesimi di secondo il roll-bar si sposta verso l'alto dietro gli appoggiatesta posteriori assicurando l'adeguata protezione. 
Grazie alle nuove dimensioni, al telaio del parabrezza notevolmente spostato all'indietro e alla conseguente modifica dell'andamento del tetto, i due passeggeri posteriori hanno piu' spazio per la testa (nello specifico 12 mm in piu'). Ma l'abitabilita' del Maggiolino Cabriolet cambia completamente anche per guidatore e passeggero anteriore. Analogamente al Maggiolino 'chiuso', l'ergonomia completamente nuova da' vita a un abitacolo in linea con la dinamicita' degli esterni. Il nuovo modello condivide con la New Beetle Cabriolet e il primo Maggiolino Cabriolet il fatto di essere veramente 'scoperto' grazie al corto parabrezza che regala tutto il piacere della guida 'open-air'. 
Negli Stati Uniti, il nuovo Maggiolino Cabriolet e' disponibile con motorizzazioni TDI 140 CV e TSI 200 CV (entrambe offerte anche in Europa), oltre che con motore 5 cilindri 170 CV appositamente sviluppato per il mercato americano. Quest'ultima versione viene proposta anche con cambio automatico a 6 rapporti. In abbinamento ai motori TSI e TDI e' invece disponibile il cambio a doppia frizione DSG a 6 rapporti.     In Europa, per il Maggiolino Cabriolet la Volkswagen proporra' solo i quattro cilindri turbo a iniezione diretta. I tre benzina TSI erogano rispettivamente 105, 160 e 200 CV. I due Turbodiesel TDI sviluppano invece 105 e 140 CV di potenza. 
Ognuno di questi motori puo' essere abbinato a uno dei cambi a doppia frizione DSG sviluppati dalla Volkswagen (a 6 o a 7 rapporti). Le due motorizzazioni commercializzate anche negli Stati Uniti, vantano in Europa consumi nel ciclo combinato rispettivamente di 5,1 (TDI 140 CV, cambio manuale), 7,6 (TSI 200 CV, cambio manuale) e 7,9 l/100 km (TSI 200 CV, cambio DSG).  
