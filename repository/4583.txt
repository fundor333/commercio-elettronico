#titolo Primi 'incontri ravvicinati' con virus pericolosi - Biotech - Scienza&Tecnica
  Sorprendenti 'incontri ravvicinati' con alcuni tra i virus piu' pericolosi per l'uomo saranno possibili grazie alla punta di diamante della ricerca britannica, il centro Diamond Light Source, che inaugura il nuovo laboratorio d'avanguardia 'Crystal' per studiare nei minimi dettagli la struttura 3D dei microrganismi ad elevata pericolosita'. Unica nel suo genere in Europa e solo seconda nel mondo, questa nuova struttura e' stata presentata al congresso dell'American Association for the Advancement of Science (AAAS) a Boston. 
Il Diamond Light Source e' ora l'unico centro in Europa dove e' possibile studiare nei dettagli tutti quei virus cosi' pericolosi da richiedere delle severe misure di sicurezza per la loro manipolazione (come i virus responsabili dell'Aids e delle epatiti B e C). Le loro armi e i loro segreti piu' nascosti saranno svelati dai fasci di raggi X prodotti da un acceleratore di particelle (il sincrotrone Diamond) che, come un potentissimo microscopio, permette di studiare i virus fino a livello dei singoli atomi. Sara' cosi' piu' facile sviluppare nuovi farmaci e vaccini per combattere le infezioni. 
''Crystal fornisce le uniche strutture in Europa per lo studio dei virus a rischio'', afferma Dave Stuart, direttore delle scienze biologiche del Diamond Light Source. ''Nessuno al mondo puo' risolvere le strutture dei virus con la velocita' e l'efficienza di Diamond''. Le sue capacita' sono gia' state messe alla prova per studiare alcuni virus meno aggressivi come l'Enterovirus umano 71 (EV71), responsabile della malattia detta di 'mani, piedi e bocca' che nei bambini puo' determinare seri problemi al sistema nervoso centrale. Questo microrganismo, che nel 2010 ha colpito quasi due milioni di persone nella sola Cina, e' stato 'fotografato' in 3D nell'atto di 'respirare' proprio grazie alla luce di sincrotrone.  
