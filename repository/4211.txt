#titolo Da Caceres a Muntari, gli ''italiani'' che non ti aspetti  - Mondiali Sudafrica
   (ANSA) - ROMA - Sneijder viaggia verso il ''Pallone d'oro'', Melo forse verso l'addio alla Juventus, Lucio non e' rimasto coinvolto piu' di tanto nel naufragio brasiliano, ancora meno Maicon. Hanno avuto i fari puntati addosso i ''big'' delle squadre italiane impegnati ai Mondiali, chi in cerca di una conferma di una stagione brillante, chi in cerca di un riscatto. Alcuni erano rimasti a casa, da Pato a Ronaldinho, fino a Cambiasso. 
Ma quando l'uruguaiano Caceres, nella semifinale contro l'Olanda, e' andato a battere in fallo laterale della disperazione a un minuto dalla fine, gia' nei supplementari, era come se avesse nelle mani una bandiera, quella degli ''italiani'' dimenticati, tutti quei giocatori della nostra serie A che non sono stelle di prima grandezza ma in Sudafrica hanno avuto le loro soddisfazioni. Le prestazioni dell'esterno uruguaiano non costituiscono in realta' una sorpresa: finche' e' rimasto in campo (piu' o meno fino a dicembre) con la Juventus, la sua spinta si e' sentita, prima di cedere a infortuni in serie. Accanto a lui, anzi sulla stessa fascia sinistra, ha fatto la sua parte anche Edinson Cavani, per il quale Zamparini, suo presidente al Palermo, ha sempre negato l'interesse dell'Inter. Si e' dovuto accontentare di vedere dalla panchina l'esplosione di Suarez, ma quando e' stato in campo e' stato un pensiero per le difese avversarie, compresa quella dell'Olanda. E sempre in tema di 'Celeste' e di rincalzi, prezioso come sempre il lavoro di Walter Gargano, un tipo di giocatore in via di estinzione. Il passaggio per il gol di Pereira, che ha riaperto la semifinale, e' un esempio di intelligenza calcistica: mentre tutti aspettano il cross in mezzo, l'appoggio che libera il compagno per il tiro. 
Passati i tempi in cui tanti campioni accasati in Italia venivano accusati di riposare nel campionato che precedeva il Mondiale, due conferme ad altissimo livello vengono dai difensori centrali della Roma. Juan ha esibito anche in Sudafrica il celebre recupero in scivolata che e' il suo marchio di fabbrica quando e' in forma, impreziosendo il tutto con il gol al Cile; Nicolas Burdisso, dopo una stagione esaltante a livello personale e di squadra con la Roma, ha meritato sempre la sufficienza e oltre, e non poteva salvare da solo i biancocelesti dal disastro contro la Germania. Negli stessi biancocelesti di Maradona, nei minuti in cui e' stato in campo, ha fatto vedere buone cose anche Pastore, sul quale punta forte (a ragione) il Palermo.  
Nel Ghana accolto trionfalmente in patria, nonostante il rigore fallito da Asamoah Gyan a tempo scaduto con l'Uruguay e la prima semifinale di un'africana svanita, ha brillato Sulley Muntari, dopo una stagione trionfale nell'Inter vissuta pero' piu' che altro in panchina. Per prendersi responsabilita' da leader ha creato anche tensione, ma in campo ha ripagato. 
 Lo stesso Asamoah Gyan entra di diritto in una piccola galleria di ''ex italiani'' protagonisti. L'esultanza a braccia larghe dell'attaccante che e' stato dell'Udinese, dopo il gol agli Usa che ha mandato il piccolo Ghana tra le prime otto del mondo, rimane una delle immagini da archiviare di Sudafrica 2010. E a proposito di un altro ex, il portoghese Tiago, dopo averlo visto all'opera con la nazionale, rimane il dubbio se sia proprio lo stesso che ha giocato nella Juventus o un omonimo  
