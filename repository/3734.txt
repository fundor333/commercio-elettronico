#titolo Maison Sarli cerca un volto tra Miss Italia nel mondo - Photostory Spettacolo
MONTECATINI TERME -  Tunisia, Sri Lanka, Argentina, Kazakistan, Brasile, Capo Verde. Sembrerebbe di scorrere la lista di alcuni paesi partecipanti alle passate Olimpiadi, invece sono  i  Paesi di origine delle sei splendide finaliste dell'edizione di ''Miss Italia nel mondo Edizione Speciale 2012'', la nuova categoria che il concorso Miss Italia ha voluto dedicare alle ragazze straniere che vivono in Italia. 
 Un melting-pot multietnico, sintomo e simbolo delle trasformazioni sociali in atto nel nostro paese, che Carlo Alberto Terranova,  per la Maison Sarli,  ha subito colto, scegliendo e realizzando per le nuove Miss italiane, sei abiti in omaggio alla nostra bandiera ed alle loro origini.   Le ragazze di Miss Italia nel Mondo indosseranno sei abiti couture,  monospalla, essenziali nella linea e nei colori: verde, bianco e rosso: un omaggio alla bellezza che non conosce confini.  Tra le sei finaliste di Miss Italia nel Mondo Edizione Speciale, la maison Sarli valutera' se tra esse si potra' svelare una ''potenziale indossatrice'' che possa interpretare i suoi abiti di alta moda per la collezione 2013: ''the next model haute couture's''.''Siamo alla ricerca di un volto internazionale, di una bellezza frutto dell'incontro di etnie e culture diverse che rispecchi la societa' di oggi - ha fatto  sapere Alberto Terranova -  sempre piu' aperto ad un mercato che varca i confini nazionali. 
 Il 2012 e' stato un anno ricco di soddisfazioni, a partire dalla Notte degli Oscar a Los Angeles, dove Francesca Lo Schiavo ha ritirato il suo terzo Premio Oscar per il film ''Hugo Cabret'' indossando una creazione Sarli e proseguendo con la 62 edizione del Festival di Sanremo 2012, dove la co-presentatrice Ivana Mrazova ha  indossato per la serata finale tre  abiti esclusivi creati appositamente per l'evento. Con la nostra presenza a Miss Italia 2012 si conclude in bellezza un anno di successi internazionali: chi meglio di una Miss Italia nel mondo puo' rappresentare tutto questo?''.  
