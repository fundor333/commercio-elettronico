#titolo Water, Israele e Palestina oltre i conflitti  - Spettacolo
di Francesca Pierleoni  
 L'oro blu del mondo, l'acqua, diventa motore di confronto e dialogo fra israeliani e palestinesi in Water, il film composto da sette corti di registi esordienti provenienti dal Dipartimento di Film e televisione dell'Università di Tel Aviv (dove è nato il progetto) e dalla Palestina, che apre alla Mostra di Venezia la Settimana della Critica. La pellicola è coordinata dall'israeliana Yael Perlov, già ideatrice di Coffee, altro film collettivo, realizzato due anni fa da autori israeliani e palestinesi, mostrato in 90 festival. 
 "Per Coffee si erano candidati 25 registi, per Water 125" ha spiegato la Perlov in un'intervista. Circa 70 studenti israeliani hanno partecipato alla produzione del film, lavorando con i 'colleghi' palestinesi, incontrati a Tel Aviv e Betlemme. "E' importante anche politicamente secondo me - spiega la coordinatrice - perché dopo aver preso parte a un progetto come questo ti si risveglia qualcosa dentro". 
 Fra le storie c'é il corto documentario The Water Seller di Mohammad Fuad su Abu, venditore d'acqua ai palestinesi nella zona di Betlemme lasciata all'asciutto dal controllo dei coloni. "I nostri bambini - spiega Abu - aspettano le gite scolastiche per vedere una piscina". 
 In Raz e Raja dell'israeliano Yona Rozenkier, un soldato israeliano sull'orlo di una crisi di nervi deve sorvegliare un contadino palestinese che non ha rispettato il coprifuoco per innaffiare i suoi cocomeri. Il famoso attore palestinese Mohammad Bakri racconta in Eye drops una storia vera: il legame creato da lui e i suoi figli con un'anziana israeliana scampata ai campi di concentramento. Now and Forever dell'israeliano Tal Haring è sul curioso dialogo tra una giovane ebrea ortodossa prossima a un matrimonio combinato e un idraulico palestinese. 
 In Kareem's Pool di Ahmad Bargouthi, regista e montatore a Ramallah, è protagonista un anziano arabo gestore di una piscina frequentata sia da famiglie palestinesi che non hanno mai visto il mare sia da coloni prepotenti. "Ci sono due popoli che dalla costruzione di una barriera di separazione non sanno niente l'uno dell'altra - ha spiegato Bargouthi -. E' importante provare che possiamo lavorare insieme, vivere come vicini e come amici".  
