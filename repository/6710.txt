#titolo Elezioni: Angelilli (Pdl) a Schulz; studenti Erasmus votino - La voce degli Eurodeputati - ANSA Europa
  BRUXELLES - Gli studenti italiani  Erasmus all'estero  devono poter votare. E' l'appello lanciato dal vicepresidente del Parlamento europeo  Roberta Angelilli  (Pdl), insieme a una delegazione di giovani del Pdl di Officina Futura, al Presidente dell'Eurocamera  Martin Schulz .     ''Chiediamo - ha detto Angelilli - a Schulz, che ha sempre mostrato grande attenzione e sensibilita' nei confronti dei diritti dei giovani cittadini europei, di sollecitare il Governo italiano affinche' si trovi una soluzione positiva che garantisca il diritto di voto agli studenti italiani temporaneamente impegnati all'estero per motivi di studio''.     ''I principi di non discriminazione e di cittadinanza - ha sottolineato Angelilli - sono sanciti dalla  Carta dei diritti fondamentali dell'Ue  e sarebbe un messaggio estremamente negativo se a questi ragazzi fosse negato il diritto costituzionale di votare alle prossime elezioni politiche''. 
 
''Continuiamo la nostra mobilitazione a Bruxelles per il diritto di voto degli studenti Erasmus - hanno segnalato Jessica De Napoli e Holljwer Paolo, dirigenti di  Officina Futura  - e, dopo la Commissione europea, ci appelliamo anche a Schulz, Presidente dell'unica istituzione comunitaria votata dai cittadini: il Governo italiano deve intervenire, non e' possibile tappare la bocca a 25mila giovani''.  
