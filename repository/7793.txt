#titolo Shipping: DIS, approvato bilancio 2012, 1 mln dlr di utile - Shipping e Cantieri - Mare
  (ANSA) - GENOVA, 28 FEB - Il cda della societa' di navigazione d'Amico International Shipping (DIS) ha approvato i risultati dell'esercizio 2012, chiuso con ricavi a 183,4 milioni dollari e con un ritorno all'utile (dall'inizio 2009) per 1 milione di dollari. Lo ha reso noto il gruppo, precisando che a conferma del trend DIS ha ottenuto nel mese di gennaio 2013 ritorni medi giornalieri ulteriormente in crescita. L'esercizio chiude con una perdita netta di 106 milioni di dollari dovuta in parte alla svalutazione della flotta per 85 milioni effettuata alla fine del primo semestre dell'esercizio.    La società ha concluso nel mese di dicembre un aumento di capitale interamente sottoscritto dal mercato. "L'operazione - sottolinea DIS - e' finalizzata allo sviluppo della flotta in previsione di una ripresa del mercato". L'ad, Marco Fiori, ha commentato: "L'aumento si e' concluso con la sottoscrizione del 100% del capitale in offerta, generando proventi corrispondenti all'equivalente in dollari di circa 65,1 milioni di euro".     DIS ha avviato nel corso del secondo semestre 2012 il proprio piano di crescita stipulando contratti per l'acquisto di 2 nuove navi 'ECO' Handy e 4 nuove navi 'ECO' MR product/chemical tankers. Saranno le piu' avanzate nell'ambito della rispettiva classe di appartenenza, in termini di rapporto velocità/consumo e portata lorda/pescaggio. Una delle principali compagnie petrolifere ha gia' stipulato contratti di noleggio a lungo termine su due delle navi in costruzione.(ANSA).  
