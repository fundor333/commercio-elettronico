#titolo Porti: a Reggio e Crotone sopralluogo Ad Venezia terminal - Porti e Logistica - Mare
  (ANSA) - CATANZARO, 30 GEN - La vicepresidente della Regione Antonella Stasi e l'Assessore regionali ai Trasporti e Politiche Internazionali Luigi Fedele - informa una nota dell'ufficio stampa della Giunta - hanno accompagnato l'Amministratore delegato della ''Venezia terminal passeggeri'' Roberto Perocchio, in un sopralluogo dei porti di Crotone e Reggio Calabria. 
''La visita dell'Ad della 'Venezia terminal passeggeri' - e' scritto nel comunicato - ha avuto l'obiettivo di verificare, insieme alle istituzioni locali, all'Autorita' Portuale di Gioia Tauro e alle Capitanerie di Porto, la possibilita' di avviare una collaborazione per sviluppare il settore della crocieristica in Calabria, offrendo le proprie credenziali per una migliore riuscita dell'operazione. Nelle prossime settimane si svolgera' un analogo sopralluogo per i porti di Corigliano e Vibo Valentia. L'incontro nasce a seguito della stesura del Piano crocieristico regionale che ha individuato quattro infrastrutture portuali (Corigliano, Crotone, Vibo Valentia e Reggio) per lo sviluppo del turismo crocieristico e la stesura del protocollo d'intesa sulla portualita', illustrato alla fiera di Marsiglia (Seatrade Med), lo scorso mese di novembre. Proprio in quella occasione e' scaturito l'incontro con i rappresentanti del 'Venezia terminal passeggeri'. Nel corso della sopralluogo al porto di Crotone, si e' svolto anche un incontro alla Provincia, alla presenza, tra gli altri, del Dirigente della Regione promozione turistica Pasquale Anastasi, dei rappresentanti del Comune (Mario Megna)  e della Provincia (Giovanni Lentini), del segretario generale dell'Autorita' portuale di Gioia Tauro, Salvatore Silvestri, e in rappresentanza della Capitaneria di Porto, Domenico Morello. 
''Immaginiamo, nel concreto, una seria e produttiva collaborazione con il 'Venezia terminal passeggeri' - ha affermato la Vicepresidente della Regione Antonella Stasi - siamo convinti che grazie alla loro collaudata esperienza possiamo avviare un percorso graduale di crescita economica e di presenze turistiche per le nostre realta' portuali. Vengono premiate la programmazione e l'intuito del Presidente Scopelliti che, sin da subito, ha inteso guardare al settore turismo in tutte le sue sfaccettature, valorizzando anche la grande risorsa, finora mai considerata tale, del mare e quindi dei porti. Con un piccolo investimento, insieme all'Autorita' Portuale di Gioia Tauro, possiamo gia' pensare di garantire la realizzazione provvisoria di un terminal in tensostruttura''. 
''Siamo molto interessati alla Calabra - ha dichiarato Roberto Perocchio - ci preme rafforzare il dialogo con le istituzioni locali e con la Regione, che sta svolgendo un buon lavoro in questo settore, per entrare nel vivo di una collaborazione che puo' essere proficua. Sia Crotone, ma anche Reggio e gli altri porti che visiteremo, fanno parte di una terra che ha tutte le potenzialita' di interesse per questo segmento turistico, ossia le tradizioni enogastronomiche, un artigianato di grande qualita', penso all'oreficeria, i siti archeologici e musei di assoluto prestigio''. 
Il sopralluogo al Porto di Reggio Calabra si e' svolto alla presenza dell'Assessore regionale ai Trasporti e Politiche Internazionali, Luigi Fedele e del Comandante Regionale Marittimo, Gaetano Martinez. ''Nel corso del primo incontro con l'amministratore delegato di una delle piu' importanti societa' che gestiscono terminal crocieristici, avvenuto a Marsiglia - ha dichiarato l'assessore Luigi Fedele - e' stata piu' volte ribadita la ferma volonta' della Giunta regionale, e per primo del Presidente Scopelliti, di investire in modo tangibile sullo sviluppo del turismo crocieristico nei nostri territori. Alla Calabria appartiene un effettivo potenziale turistico che non puo' prescindere dall'inclusione delle nostre citta' nelle rotte crocieristiche e dalla messa in funzione di un adeguato terminal crociere. Occorre incentivare questo segmento, anche, attraverso la scelta di buone opportunita' - ha aggiunto Fedele - che possano incidere realmente sulla crescita delle nostre citta', dei loro porti e di conseguenza dell'intero sistema economico-sociale. La possibilita' che oggi ci viene offerta, quindi, va colta al volo. L'arrivo delle navi da crociera di piccole e medie dimensione negli scali portuali calabresi puo' soltanto produrre riverberi positivi per lo sviluppo turistico delle citta' di riferimento e per le zone circostanti. I crocieristi rappresentano un ambito di mercato prezioso e per questo vanno stimolati e aiutati a scoprire le eccellenze cittadine e l'immenso patrimonio culturale di cui la Calabria e' ricca, attraverso la garanzia di una rete di servizi efficienti ed efficaci''. 
''La Regione - ha concluso l'assessore Fedele - sta lavorando in modo sinergico con la Capitaneria di Porto e l'Autorita' Portuale per far si che si creino tutte le condizioni possibili per rendere questo obiettivo possibile''. (ANSA).  
