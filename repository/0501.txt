#titolo A Caorso vale 240 milioni la bonifica della centrale - Nucleare - Ambiente&Energia
     (ANSA) - PIACENZA, 29 GEN - Duecentoquaranta milioni di euro:
a tanto ammonta il valore della bonifica fino al prato verde del
sito nucleare di Caorso, cui si possono aggiungere altri 500
milioni per lo smantellamento dei tre siti nucleari Sogin
presenti nel vicino Piemonte. ''E' questa la dimensione
dell'opportunita' offerta alle imprese piacentine dalle
attivita' di smantellamento in corso a Caorso'', ha spiegato il
presidente della Camera di Commercio di Piacenza Giuseppe
Parenti durante un incontro tra Sogin, societa' di Stato
incaricata della bonifica ambientale dei siti nucleari italiani
e della gestione e messa in sicurezza dei rifiuti radioattivi ed
una rappresentanza di associazioni imprenditoriali e sindacati e
di imprenditori piacentini. 
   Il management Sogin ha ricordato alle imprese piacentine che
la scelta di partecipare allo smantellamento di impianti
nucleari italiani portera' ad una crescita delle proprie
competenze che potranno essere giocate in un prossimo futuro sia
nel sistema decommissioning Italia che nel mercato estero dello
smantellamento, stimato in forte crescita con la chiusura di
molte centrali nucleari.    ''Le imprese di Piacenza sono piccole, in gran parte'' ha
commentato il Presidente Parenti ''ma sono capaci di fare rete. In questo modo possono diventare interlocutori affidabili anche
per affidamenti di importo significativo, soprattutto se le
competenze richieste non sono particolarmente specializzate.''
Erano presenti la parlamentare Paola De Micheli (Pd) ed il
sindaco di Caorso, Fabio Callori (Pdl).(ANSA).
