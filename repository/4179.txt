#titolo Vinitaly 2013 sistema a rete, moltiplicatore di contatti - Fiere&Eventi - Terra&Gusto
  (ANSA) - Vinitaly come sistema a rete, evento dinamico, interdipendente e interconnesso, moltiplicatore di contatti internazionali per aziende e operatori. Per promuovere il pool vino - olio - prodotti agroalimentari, prima voce dell'export nazionale, con 25 miliardi di euro registrati nel 2012 (e un incremento dell'8% rispetto al 2011). La più storica tra le rassegne vinicole del pianeta, nata nel 1967, appare oggi quella più fortemente innovativa, anche dal punto di vista dell'information technology, grazie al nuovo progetto VinitalyWineClub, la più ampia piattaforma mondiale per il business, la promozione, la comunicazione e per le relazioni con le Istituzioni, nazionali ed estere. 
Anche per il 2013, in occasione del Salone internazionale del Vino dei Distillati dal 7 al 10 aprile, Veronafiere presenta una ''squadra di eventi'', rivelatasi vincente nelle scorse edizioni: Sol&Agrifood, Pastatrend Preview, Enolitech.     Rinnovato nella formula e nell'esposizione, Sol&Agrifood riunisce quest'anno sotto un unico brand i due appuntamenti Sol & Agrifood Club, proprio per rafforzare l'immagine dell'Italia da mangiare all'estero. Tra le iniziative dedicate all'internazionalizzazione dell'olio italiano di alta qualita', il GDO Buyers Club, momento d'incontro con la grande distribuzione, e la presentazione da parte di Unaprol (Consorzio olivicolo italiano) di dati aggiornati sul mercato mondiale del settore, insieme a un focus sulle Dop dell'olio d'oliva extravergine.     Possibilita' di assaggi al Walk Around Oil Tasting e all'Oil Bar, promosso dall'Organizzazione nazionale assaggiatori olio d'oliva, dove si potranno confrontare oltre 50 varieta' di oli provenienti da paesi come Sudafrica e Nuova Zelanda. Prevista l'anteprima (la preview) di PastaTrend, unico evento ideato per affermare il primato italiano nella filiera della pasta, in calendario nel 2014 e organizzato da Veronafiere. Non mancheranno sui banchi di Agrifood tutte le specialita' alimentari del Belpaese: la possibilita' di presentare piu' tipologie, senza il limite imposto dalla precedente suddivisione delle due fiere, ha spinto molti piccoli produttori a presentarsi autonomamente, senza l'ombrello di uno stand istituzionale.     A Enolitech, il Salone internazionale delle tecniche per la viticoltura, l'enologia e delle tecniche olivicole e olearie, la novita' sara' il Digitalic Village, area espositiva dedicata all'informatizzazione delle aziende agricole, con soluzioni 2.0 per la raccolta dati, le analisi dei terreni o la gestione di magazzino. A tutela delle aziende e degli stessi visitatori, oltre al consueto servizio anticontraffazione di Veronafiere,  sara' presente quest'anno quello della Direzione generale lotta alla contraffazione del ministero dello Sviluppo Economico.  
