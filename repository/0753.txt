#titolo Inglesi osservati, il Grande Fratello di Capello - Visto da...
  (ANSA) - LONDRA - L'allergia di Fabio Capello per le Wags, le celebri mogli e fidanzate dei nazionali inglesi, e' arcinota. Così come la rigida disciplina imposta nel ritiro dei Tre Leoni. Niente cellulari a tavola, massima puntualità, cura dell'abbigliamento e rispetto assoluto per tutti i componenti della spedizione, massaggiatori e magazzinieri inclusi. 
 Un vero e proprio decalogo comportamentale a cui si è aggiunto un sistema di controllo degno del Grande Fratello. Dal ritiro di Rustenburg una fonte anonima ha infatti rivelato che per volere di Capello sono stati installati nelle camere degli atleti speciali dispositivi che consentono al Ct di comunicare con i suoi giocatori in ogni momento. 
 Capello sta facendo tutto il possibile per isolare la squadra ed evitare il ripetersi di quanto accaduto in Germania, quattro anni fa, quando le Wags, oscurando i giocatori, avevano scatenato un vero e proprio circo mediatico. E per rincorrere un sogno lungo 44 anni, ben venga anche l'occhio indiscreto del Grande Fratello.  
