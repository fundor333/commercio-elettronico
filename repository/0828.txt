#titolo ANSA/ Carne cavallo: da polpette Ikea a salsicce, continuano Sos - Alimentazione - Salute e Benessere
     (ANSA) - ROMA, 27 FEB - Si moltiplicano in Europa le
segnalazioni di carne di cavallo impropriamente presente nei
prodotti alimentari. E dopo le polpette svedesi, perche' oggi
Ikea, il colosso dell'arredamento, ha annunciato di avere in
effetti rinvenuto tracce equine nel suo piatto piu' conosciuto,
tocca ora alle salsicce austriache importate dalla Russia.    E mentre l'allarme sta superando gli argini dell'Ue, toccando
intanto anche il Sudafrica che, intensificando i controlli, ha
scovato hamburger con manzo mischiato a carne d'asino, bufalo e
capra, gli agricoltori italiani cominciano a preoccuparsi che la
truffa sulla carne equina non si trasformi in psicosi, pena un
freno degli acquisti che in un momento di crisi come l'attuale
si trasformerebbe in un disastro per gli allevatori e per
l'intero sistema agroalimentare italiano.    La paura a tavola, infatti, secondo la Cia (Confederazione
italiana agricoltori), incide pesantemente sui consumi, perche'
di fronte ad un allarme alimentare il 45% degli italiani ammette
di evitare per un certo periodo l'acquisto del cibo 'nel
mirino'. E se ancora non e' misurabile l'effetto reale sui
volumi di vendita, e' gia' in atto un 'effetto fuga'
indipendentemente dalla pericolosita' del fenomeno. Anche
perche' il consumatore italiano mette al primo posto la garanzia
della sicurezza alimentare nell'acquisto e, secondo un sondaggio
Coldiretti-Swg, quasi 4 italiani su 10 (il 37%) ormai si sono
abituati a verificare la provenienza del prodotto che mettono
nel carrello.    La richiesta e' per tutti quella di introdurre anche per la
carne equina la tracciabilita' gia' utilizziata per i bovini
dopo l'epidemia 'mucca pazza'. E mentre dalla Ue si e'
registrata nei giorni scorsi una frenata in questa direzione, in
Italia continua l'attivita' dei Nas, che stanno eseguendo gli
esami sui campioni sequestrati nei giorni scorsi e che dopo le
prime segnalazioni delle autorita' ceche hanno fatto una
verifica nella sede milanese di Ikea, ma senza effettuare
prelievi. Intanto e' lo stesso colosso svedese a dover fare
dietrofront dopo l'annuncio di ieri dell'assenza di carne equina
nei suoi prodotti e a comunicare che nelle polpette analizzate
dal fornitore del gruppo, Dafgaard, e' stata confermata la
presenza di carne di cavallo in percentuali che secondo la
stampa svedese andrebbero dall'1 al 10%.    E mentre in Russia le autorita' si stanno preparando a
ritirare dal mercato una partita di salsicce probabilmente di
origine austriaca, l'Austria ha deciso invece di distribuire ai
senzatetto due tonnellate di salsicce di un produttore di
Wolfsberg, che secondo l'etichetta erano state prodotte con
carne di manzo e che in realta' contenevano tra il 18 e 27% di
carne di cavallo, visto che non rappresentano alcun pericolo per
l'uomo. (ANSA).
