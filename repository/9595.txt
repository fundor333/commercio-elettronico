#titolo A colpi di app, Obama sbarca su Instagram - Mondo
  di  Titti Santamato   
 Le ultime elezioni americane sono state poco piu' di tre anni fa, ma è un'era geologica per la tecnologia. Se nel 2008 Twitter iniziava ad essere più diffuso negli Stati Uniti, Facebook era in crescita ma secondo a MySpace, questa volta il lungo cammino che porterà al nuovo test elettorale è accompagnato dalle app. E il presidente 2.0 Barack Obama, che da tempo dialoga con i suoi elettori su diversi social network, è sbarcato anche su Instagram, l'applicazione usata per condividere le proprie foto che ha conquistato 15 milioni di utenti e si è meritata il titolo di applicazione Apple dell'Anno. 
 Per quanto riguarda le applicazioni, a farla da padrone sono al momento i siti d'informazione che nelle app stanno riversando aggiornamenti e news, percorrendo così una strada parallela ai tradizionali 'speciali' dei portali. Il primo a scendere in campo è stato il New York Times con 'The Election 2012 iPhone App': fornisce le ultime news, i dietro le quinte, i gossip sui politici ma anche la lettura degli editoriali, una 'election guide' con il calendario degli eventi, sondaggi, database dei candidati aggiornato e statistiche Stato per Stato, oltre a una parte video. Per accedere ai contenuti è necessario abbonarsi alla testata (da 14,99 a 34,99 dollari). Costa invece 1.99 dollari scaricare l'app di Politifact.com, il sito di giornalismo investigativo che nel 2009 ha vinto il Pulitzer. Originale invenzione è il 'Truth-o-meter', una specie di misuratore di veridicità delle dichiarazioni dei politici che c'é anche sul sito: il termometro segna uno zero per 'false' e un 10 per 'true', sino al bottone 'pants on fire!', quando le dichiarazioni vengono giudicate prive di fondamento dai giornalisti. Costa 3.99 euro ed è solo per iPad '270toWin': ci sono mappe di tutte le elezioni presidenziali della storia e dati Stato per Stato. 
 Download gratuito, invece, per l'app di Politico.com che dal 2007 fornisce una copertura totale della vita al Congresso e dei suoi membri. E non si paga neanche quella di The Hill che dà aggiornamenti continui sulle elezioni, ma anche dei lavori delle Camere, dei temi business e lobbying. Sono free anche 'US election 2012 countdown' che fa sapere quanto manca alle votazioni e Usa 2012 con i sondaggi in diretta sui candidati. E mentre il dibattito sulle elezioni è vivo anche su Facebook e Twitter, sia nelle pagine degli utenti che in quelle dei candidati e delle testate giornalistiche, Barack Obama è sbarcato anche su Instagram. Nel giorno delle primarie dei Repubblicani, il suo staff prova a rubare la scena postando due foto del presidente mentre parla in videoconferenza agli elettori democratici proprio dell'Iowa  
