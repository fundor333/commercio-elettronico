#titolo Aperto il Festival della Scienza di Genova, dedicato all’immaginazione  - Ricerca e Istituzioni - Scienza&Tecnica
  Parte nel segno dell'Immaginazione la decima edizione del Festival della Scienza di Genova. Oltre 350 eventi tra conferenze, mostre, spettacoli, laboratori che fino al 4 novembre invaderanno il capoluogo ligure con un solo obiettivo: rendere la scienza accessibile a tutti e trasformarla in un grande gioco.  “E' un tributo all'immaginazione della scienza e degli scienziati”, ha spiegato il presidente del Festival della Scienza di Genova, Manuela Arata, nella cerimonia di inaugurazione. Al via subito con grandi nomi della scienza internazionale: Catherine Vidal, Carlo Ratti, John Barrow, Nicola Pugno, Fritjof Capra, Renzo Piano e George Dyson saranno solo alcuni degli ospiti del primo fine settimana. Molti degli appuntamenti saranno visibili anche su festivalscienzalive.it, una piattaforma interattiva nata con lo scopo di avvicinare alla scienza anche il grande pubblico del web .   Ospite di questa edizione è l’Europa, appena insignita del Premio Nobel per la Pace 2012, che a Genova darà vita a una vera e propria Unione della scienza. Come sempre grande spazio ai ragazzi e ai laboratori didattici pensati per grandi e piccoli, come le Fischiopiadi, per scoprire tutti i segreti del 'fischio', il laboratorio vulcanico, realizzato dall'Istituto Nazionale di Geologia e Vulcanologia (Ingv), l'immancabile palestra della matematica organizzata da MateFitness oppure l'invasione di pianeti in realtà aumentata di Universo in città.  Decine di mostre per grandi e piccoli, come Breathing Himalaya realizzata dal Comitato EvK2Cnr per raccontare la trasformazione di questo remoto, ma non più incontaminato, 'tetto' del mondo. Per festeggiare la decima edizione del Festival torna, in una veste rinnovata, Semplice e Complesso, la mostra scientifica premiata come best exhibition al Shanghai Science Festival.  
