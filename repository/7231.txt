#titolo Nautica: Tacoli, turismo sfida italiana prossimi 20 anni - Shipping e Cantieri - Mare
  (ANSA) - ANCONA, 20 DIC - Nonostante i ''numeri da brividi'' del mercato italiano della nautica dal 2008 al 2012 (-92% di vendite), Crn, brand del gruppo Ferretti, compensa con l'export e, grazie a questo, continua a sfornare megayachts: otto in produzione ad Ancona con varo di un 129 da 80 mt a gennaio. Il presidente di  Crn Lamberto Tacoli  non nasconde le difficolta' del settore ma si coccola il buon momento dell'azienda, mira a espandersi in America e Asia e auspica che l'Italia punti sul turismo di cui fa parte anche la nautica ''da rivitalizzare''. 
''E' importante capire il valore della nautica e non parlare di chi compra le barche - ha detto Tacoli, che e' anche vice presidente Ucina -. Mi piace invece parlare di turismo, di cui fa parte la nautica, che e' la grande sfida italiana dei prossimi 20 anni. Noi abbiamo il 'petrolio' - ha proseguito riferendosi alle bellezze del territorio e del made in Italy - ma non abbiamo mai deciso di andare a prenderlo. Il turismo e' fondamentale per l'economia italiana con sviluppo, lavori, infrastrutture. La nautica e' stata demonizzata e invece deve essere rivitalizzata''. Tacoli ha voluto sfatare l'abbinamento: proprieta' di una barca-evasione fiscale. ''Non e' vero'', ha osservato, ''l'85% della nautica in Italia e' sotto i 14 metri. 
Le barche sono registrate, sono ancorate nei porti, non si possono nascondere''. Per promuovere la nautica, secondo Tacoli, serve concentrare le risorse, ''essere uniti'' e ''ragionare su una grande fiera italiana'' invece di dare vita a iniziative regionali che ''rischiano di diventare sagre di paese o di promozione della politica locale''. 
A gennaio Crn varera' ad Ancona, con cerimonia aperta alla citta', il 129 da 80 mt, la piu' grande imbarcazione costruita finora dal cantiere. Si tratta di uno degli eventi importanti per il cantiere di Ancona (in cui verranno presto prodotte anche cinque Custom Line e un Riva 122) che nel 2013 festeggera' il 50/o compleanno ed esporra' un 60 mt e un 80 mt al Monaco Boat Show di Montecarlo. Visti i tempi, si lavora con molta attenzione ai costi. In ogni caso l'azienda, che ha nell'Emea (Europa, Medioriente e Africa) il mercato di riferimento, mira a implementare le vendite anche in America e Greater China, sfruttando anche l'ingresso dei cinesi di Shig-Weichai group. 
''Ho trovato persone intelligenti e preparate - ha detto Tacoli dei nuovi soci asiatici -. Non un partner finanziario ma industriale con 67 mila dipendenti: i cinesi sono molto astuti e, a differenza di italiani ed europei, guardano alla prospettiva di medio-lungo termine. Conoscono bene l'importanza per il marchio Crn del made in Italy''. (ANSA).  
