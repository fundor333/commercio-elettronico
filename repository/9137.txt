#titolo Jonathan Demme - Protagonisti
di Francesca Pierleoni 
 VAI ALLO SPECIALE  
 Il ritorno di Enzo Avitabile a Marianella, quartiere periferico di Napoli in cui è cresciuto, e un assolo di sax nella cantina del suo palazzo, come faceva ogni giorno da ragazzino, esercitandosi per 8-9 ore. E' una delle scene più intense di Enzo Avitabile Music Life, ritratto del premio Oscar Jonathan Demme dedicato al musicista. Il documentario, coprodotto da Rai Cinema, è oggi fuori concorso come secondo film d'apertura alla 69/a Mostra di Venezia. Demme si è innamorato della musica di Avitabile ascoltandola a New York, una sera, alla radio. "I suoi album per me sono diventati un'ossessione. Quando poi sono andato ospite al Napoli Film Festival, ho chiesto al direttore Davide Azzolini (diventato produttore del documentario) di poterlo incontrare. 
 Da una serata insieme è nata l'idea del film". Secondo Demme, Oscar per Il silenzio degli innocenti, "artisti come Avitabile non pensano in termini di separazioni e stati, la bellezza delle collaborazioni in tutto il mondo sta in questo. La sua musica è una protesta contro i confini, una guida per unire le persone". Il film, spiega il cineasta, "é un ritratto composto da piccole tessere, come un puzzle, con i suoi luoghi, le sue radici". Una Napoli lontana dalle immagini da cartolina e dai preconcetti, che si mescola alle straordinarie performance con musicisti come Bruno Canino, la palestinese Amal Murkus (con cui realizza un omaggio al pacifista Vittorio Arrigoni, ucciso nella striscia di Gaza), l'armeno DjivanGasparyan, il cubano Eliades Ochoa, Luigi Lai, Trilok Gurtu (India), Gerardo Nunez (Spagna), Ashraf Sharif (Pakistan). Mancano musicisti israeliani "ma è un caso - spiega Avitabile, classe 1955, sassofonista, clarinettista, compositore che spazia fra tutti i generi, con collaborazioni, fra gli altri, con Afrika Bambaataa, Maceo Parker, Tina Turner, James Brown -. Se avessi invitato tutti i miei amici storici non sarebbe stato un film ma i 10 comandamenti. Non è né un atteggiamento voluto né politico". 
 L'omaggio ad Arrigoni "é per un uomo che ha fatto della sua vita un fatto di alto valore e alta coscienza". Per il sassofonista, la scena a Marianella rappresenta anche "il messaggio della mia musica. Sotto il cemento sono nascoste antiche verità. I ragazzi cresciuti in quelle zone non devono pensare di essere senza identità. E spero anche di rappresentare la possibilità di realizzare quello in cui si crede" spiega. Il musicista è grato a Demme "per aver portato alla luce anche il mio lavoro nascosto (oltre 300 inediti). Mi ha fatto fare un film senza neanche accorgermene" dice sorridendo. Il regista intanto ha già in postproduzione un nuovo film, 'Wally and Andre Shoot Ibsen' una versione per il grande schermo di Il costruttore Solness di Ibsen. 
    
