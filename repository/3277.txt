#titolo Associazioni a candidati premier,rischio suolo sia priorita' - Istituzioni e UE - Ambiente&Energia
  ROMA - ''Gestire il rischio idrogeologico deve essere una priorita''' e per farlo sono necessari ''tre impegni concreti per la mitigazione del rischio idrogeologico da mettere in campo fin dai primi giorni di governo''. Questo, in sintesi, il contenuto di una lettera inviata ai canditati premier da un'ampia alleanza di associazioni ambientaliste (tra cui Legambiente) e di categoria, e ordini professionali, che nei giorni scorsi hanno promosso la Conferenza nazionale sul rischio idrogeologico. 
La prossima Legislatura dovrebbe occuparsi da subito di ''semplificazione normativa, risorse economiche, nuovo approccio tecnico scientifico''. Le associazioni scrivono nella missiva che ''mettere in condizione il Paese e le popolazioni di gestire il rischio idrogeologico debba essere una priorita' nel suo programma di governo, e che questo non produrra' solo sicurezza e un risparmio certo di risorse, ma anche un'ottima occasione di rilancio economico e occupazionale nei territori''. 
I temi principali sono: ''Un migliore coordinamento della normativa esistente e una identificazione chiara delle competenze, a partire dalle Autorita' di distretto; tornare a garantire risorse economiche adeguate e continue; l'approccio multidisciplinare della direttiva quadro acque e dalla direttiva alluvioni''. 
Nelle conclusioni della lettera si parla di come ''l'anno appena concluso abbia evidenziato in modo inequivocabile che le conseguenze dei cambiamenti climatici su un territorio reso drammaticamente vulnerabile dal dilagante consumo di suolo e dalla mancata o errata manutenzione, oggi costituiscono un elemento da cui non si puo' piu' prescindere''. Si chiede per questo ''un'azione urgente ed efficace per la mitigazione del rischio'', senza dimenticare l'informazione e la formazione dei cittadini.  
