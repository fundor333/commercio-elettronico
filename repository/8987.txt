#titolo Andrea Gervasoni - Protagonisti
Catania-Juventus, ma non solo: ed è bufera sugli arbitri. Il caso del giorno è quello del 'Massimino', una rete regolare annullata dall'arbitro Gervasoni a Bergessio su cui il designatore Braschi ammette l'errore dell'assistente Maggiani, forse indotto allo sbaglio dalle veementi proteste della panchina bianconera. 
 "Capisco Pulvirenti, i primi a essere dispiaciuti siamo noi", commenta con onestà Braschi. 
 Mezzogiorno e mezzo di fuoco. La Juventus esce indenne dalla bolgia del Massimino, ma i tre punti strappati al Catania portano con sé un lungo strascico di polemiche. 
 L'arbitro Gervasoni e i suoi collaboratori, segnatamente il guardalinee Maggiani e l'arbitro di porta Rizzoli, sono i protagonisti in negativo dell'incontro. 
 Due gli episodi attorno ai quali ruota la gara. Il primo arriva dopo 24 minuti: un cross di Marchese dalla sinistra, corretto da Spolli e Lodi, finisce sul palo e poi sui piedi di Bergessio, lesto a depositare il pallone in rete. L'attaccante argentino, tenuto chiaramente in gioco da Asamoah, parte in posizione regolare e Maggiani, correndo verso il centrocampo, dimostra di voler convalidare la rete, salvo poi tornare sui suoi passi dopo le proteste dei bianconeri, capeggiate da Pepe, e un conciliabolo con Gervasoni e Rizzoli.    Una decisione che fa esplodere la rabbia catanese, in campo e sugli spalti. La partita si innervosisce, Gervasoni cerca di domarla a suon di cartellini, ma ci ricasca, ancora in coppia con Maggiani, nella ripresa, quando la Juventus sblocca l'incontro con una rete di Vidal, scaturita da un tiro di Bendtner respinto da Andujar: il danese, sull'assist di Vucinic, è in offside, ma il guardalinee non se ne avvede. Errore meno plateale del precedente, eppure altrettanto decisivo. E' la rete che risolve l'incontro, chiuso poi definitivamente dall'ingenua espulsione di Marchese, che già ammonito commette un fallo di mano tanto vistoso quanto inutile rimediando il secondo giallo.  
