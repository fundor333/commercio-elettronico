#titolo San Valentino, due cuori in Kenya - In Viaggio
  ( di Rossella Cerulli) 
   
 Esiste un Kenya molto romantico, ideale per festeggiare la ricorrenza di San Valentino. Da scoprire in due, grazie a pacchetti ad hoc, soggiornando in strutture d’atmosfera. Garantendo una full immersion nelle riserve naturalistiche, a strettissimo contatto con gli animali. “Un itinerario suggestivo è quello nel sud del paese”, spiega Davide Bomben, presidente dell’AIEA, Associazione italiana esperti d’Africa ( www.espertiafrica.it) , nata 6 anni fa per promuovere un turismo ecosostenibile e la comprensione da parte dei locali del valore del loro patrimonio naturalistico. 
 “La coppia può partire dal Parco nazionale dell’ Amboseli (380kmq di pianure aperte, boschi di acacia, rocce e zone paludose, habitat diversi abitati da diversi tipi di fauna selvatica e continuare poi verso il lago Naivasha, lungo la Rift Valley: questo è il paradiso dei fenicotteri numerosissimi in tutti i periodi dell’anno. Da qui prosegue per la Riserva nazionale del Masai Mara ( www.masaimaranationalpark.org ), 1510 kmq di estensione, uno dei luoghi più famosi di tutta l’Africa: ricchissima d’acqua (oltre che dal Mara è attraversata dal altri due fiumi, il Sand e il Talek) ospita una quantità incredibile di animali, dai ghepardi ai leoni fino agli gnu dalla barba bianca. 
 E’ vero, sono località molto note: ma a fare la differenza in viaggi come questo sono la guida-interprete, in grado di far notare agli ospiti ogni particolare, nonché il veicolo, obbligatoriamente un 4x4 per poter raggiungere qualsiasi zona. E poi l’alloggio, che non deve essere l’albergo di 180 stanze: bensì una struttura di fascino, dal minimo impatto ambientale e inserita nella riserva, che permetta di cogliere durante il soggiorno il vero “spirito dell’Africa”. Dove sostare quindi in un viaggio a due? All’interno dell’Amboseli l’AIEA suggerisce il Tortilis Camp, campo tendato di grandissimo fascino proprio sotto la cima imbiancata del Kilimangiaro. Solo 16 tende, 40 mq di parquet con bagno ognuna, arredate in stile coloniale, con grandi verande dove sostare la sera con una tazza di tè ammirando gli elefanti. E cenare, alla luce delle fiaccole a petrolio, seguiti da un maggiordomo personale. 
 Il tutto tra le immense acacie ad ombrello, le tortilis, da cui appunto la struttura prende il nome. Impossibile rimanere senz’acqua: il campo è dotato di un pozzo d’acqua potabile, che rende anche possibile l’irrigazione di un bio-orto. Sarebbe invece piaciuta a Karen Blixen la deliziosa Loldia House, sulla sponda occidentale del Lago Naivasha, tenuta primi ‘900 un tempo proprietà di coloni inglesi. E l’atmosfera, sia nel cottage principale che nei due circolari adiacenti, è ancora molto british, tra sofà, caminetti e un servizio impeccabile. Ma anche molto molto intima. Da questa farm ecocompatibile, dalla splendida vista sull’antico vulcano Longonot, è possibile partire per escursioni sul lago per il birdwatching o safari alla ricerca dei rinoceronti, presenti nella zona con molti esemplari. Ma è nel Mara Triangle, la porzione nord ovest della Riserva del Masai Mara, al confine con la Tanzania, che il viaggio si fa più affascinante e ricco di emozioni: perché non solo questa è la parte meno battuta dai turisti ma anche la più frequentata dai grandi predatori, grazie all’abbondante presenza di ungulati in tutti i periodi dell’anno. Qui l’accomodation più romantica è senza dubbio il Governor’s Camp, esclusivo campo nello stile dei campi da caccia originali, situato in un punto spettacolare sul fiume Mara, riservato un tempo solo ai governatori della colonia. 37 tende ben distanziate tra loro, dotate di ogni comfort e servizi (compreso anche quello lavanderia!), ma concepite all’insegna della tradizione dei safari di inizio secolo, quando tutto era funzionale ed elegante. Dove cenare appartati, ammirando facoceri e ippopotami già dal campo. 
 O sdraiarsi sulle chaise-longue davanti a incredibili tramonti. E soprattutto ascoltare di notte, attraverso il tessuto della tenda, il passaggio vicinissimo degli animali. Insomma un Kenya autentico, meno scontato. Dove il safari significa veramente “andare alla ricerca degli animali” (questo il significato della parola in swahili), ma l’ospitalità è declinata tappa per tappa per due. Il clima caldo-secco del periodo (la media è sui 28°) non deve trarre in inganno: pile o giacche a vento leggere sono altamente consigliate, specie la mattina presto quando si esce in macchina, insieme a scarponcini o scarpe sportive. Da preferire gli indumenti in tessuti naturali in bianco e marrone (i colori forti danno fastidio agli animali) con maniche e calzoni lunghi. Dotarsi anche di buoni repellenti per gli insetti: la terapia antimalarica non è richiesta ma la mattina e la sera meglio premunirsi.  
