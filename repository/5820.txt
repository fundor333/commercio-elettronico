#titolo Ambiente: Commissario Ue a Italia, rispetti norme uccelli - Ambiente ed energia - ANSA Europa
     (ANSA) - BRUXELLES, 22 GEN - L'Italia faccia rispettare il
divieto comunitario di cattura e traffico di uccelli protetti. Lo ha indicato il Commissario europeo all'ambiente Janez
Potocnik rispondendo a una interrogazione dell'europarlamentare
Andrea Zanoni (Idv) sul commercio illegale di uccelli selvatici
in Italia. ''E' un chiaro obbligo per le autorita' degli Stati
membri - ha sottolineato Potocnik - istituire un sistema
opportuno di attuazione e applicazione dei divieti e delle
relative disposizioni''.    Andrea Zanoni aveva denunciato con un video come vengano
applicati in un laboratorio clandestino in Veneto anelli
identificativi a uccelli catturati illegalmente. ''Si tratta -
ha detto Zanoni - di uno dei traffici di animali piu' atroci mai
esistiti. L'unica soluzione e' che le autorita' nazionali
prevedano l'obbligo di anelli di acciaio al posto di quelli
usati oggi in alluminio per evitare ogni tipo di
contraffazione''. ''Il video - ha segnalato Zanoni - che ho
messo a disposizione degli uffici della Commissione europea
testimonia come in alcuni laboratori clandestini allestiti da
alcune associazioni a delinquere in Veneto e Lombardia vengano
applicati degli anelli alle zampe degli uccelli catturati
illegalmente, una pratica fraudolenta che tra l'altro infligge a
questi uccelli indicibili sofferenze''.(ANSA).
