#titolo ANALISI/ Pd-Pdl perdono 10 milioni di voti  - Politica
Rispetto alle politiche del 2008, il  Pdl ha perso 6,3 milioni di voti, il Pd 3,4.  Sta qui, in buona parte, la spiegazione del successo elettorale del Movimento 5 Stelle (che di voti ne ha presi circa 8,7 milioni) secondo i ricercatori dell'Istituto Cattaneo che ha analizzato i voti delle elezioni politiche di ieri. Insieme quasi dieci milioni di voti.    I politologi dell'istituto di ricerca bolognese hanno puntato la loro attenzione sull'emorragia di voti dei due partiti principali: rispetto alle precedenti elezioni il  Pd ha perso 3.435.958 voti, pari ad una perdita del 28,4% , con picchi nelle regioni centro-meridionali. Perso un quarto di voti anche nelle cosiddette regioni rosse. 
 E' andata peggio al  Pdl che ha sostanzialmente dimezzato il proprio elettorato : ha preso 6.296.744 voti (-46%) con perdite maggiori nelle regioni centrali del paese, riuscendo a 'frenare' la perdita sotto il 40% solo nel nord est.    Due tracolli elettorali dei quali ha sostanzialmente beneficiato il Movimento 5 Stelle che cinque anni fa non era presente alle elezioni. I consensi ottenuti sono 8.689.168, distribuiti abbastanza equamente su tutto il territorio italiano. Un dato significativo, secondo l'istituto Cattaneo che da mesi studia con grande attenzione il fenomeno 'grillino' perché la capacità di insediamento fino a pochi mesi fa sembrava limitata alle sole regioni del nord. 
 L'analisi dell'Istituto Cattaneo ha preso in esame anche l'altro 'sconfitto politico' delle elezioni, ovvero il centro guidato da Monti che, tuttavia, in termini prettamente numerici, ha avuto un incremento rispetto alle precedenti elezioni ha più che raddoppiato i consensi (ma nel 2008 la scelta era limitata all'Udc). Tuttavia la coalizione montiana ha mostrato un baricentro territoriale assai diverso da quello del partito di Casini, facendo segnare un incremento maggiore in tutto il nord, soprattutto Trentino Alto Adige, Lombardia e Liguria, e arrivando addirittura a perdere voti in Sicilia. Solo una minima parte dei voti persi da Pd e Pdl si sono insomma concentrati sulla coalizione centrista. 
 L'Istituto Cattaneo rileva, infine, una crescita, sia pure contenuta, della cosiddetta sinistra radicale che ha guadagnato circa 400mila voti, soprattutto al sud, mentre i partiti riconducibili all'estrema destra (La Destra, Casapound, Fiamma Tricolore e Forza Nuova) sono passati da quasi un milione di voti a poco più di 400mila.  
