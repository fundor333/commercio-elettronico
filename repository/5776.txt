#titolo Ad Aosta mostra-evento primaverile dedicata a Renato Guttuso - Arte e Cultura
  (ANSA) - AOSTA, 09 MAR - Alle opere di uno dei principali protagonisti della scena artistica europea del 20/o secolo, Renato Guttuso, e' dedicata la mostra 'Il realismo e l'attualita' dell'immagine', allestita dal 28 marzo al 22 settembre nel Museo archeologico regionale di Aosta. 
L'esposizione-evento intende celebrare il realismo pittorico del Maestro siciliano, permettendo al pubblico di ammirare la produzione artistica di una personalita' significativa del secondo dopoguerra, profondamente coinvolta nel clima sociale e politico del suo tempo. 
Il percorso espositivo - visitabile tutti i giorni dalle 10 alle 19, ad esclusione del lunedi' - si snodera' attraverso circa 50 tra dipinti a olio, chine e acquarelli selezionati dal critico d'arte Flaminio Gualdoni in collaborazione con Franco Calarota, illustrando diversi soggetti cari a Guttuso: i contadini e la gente del popolo, le sensualissime donne - prima fra tutte la sua musa, Marta Marzotto &#8211; i paesaggi urbani e le splendide nature morte della fine degli anni '30 e dei primi '40. In mostra vi saranno, tra gli altri, anche il drammatico 'Partigiana assassinata', del 1954, il visionario 'Bambino sul mostro', del 1966, e l'epico 'Comizio di quartiere', del 1975. 
(ANSA).  
