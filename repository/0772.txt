#titolo Occhio a giocattoli Befana,400ml sequestri Nas in un anno - Stili di vita - Salute e Benessere
  (ANSA) - ROMA, 5 GEN - Occhio ai giocattoli della Befana. La tradizionale calza, colma di balocchi e dolciumi, che domani tantissimi bambini riceveranno in dono, potrebbe infatti portare con se' anche rischi non trascurabili. A partire proprio dai giocattoli 'taroccati' e pericolosi. A mettere in guardia sono i carabinieri dei Nas che, nel solo 2012, hanno sequestrato ben 402.200 confezioni di giocattoli irregolari per un valore complessivo di oltre 1 milione di euro.     Dalle spade per bimbi contenenti cromo alle bolle di sapone contaminate da batteri nocivi, dai kit cosmetici irregolari ai giochi a forma di torcia elettrica che, dopo un po', si surriscaldano e si sciolgono, sono tanti i balocchi che possono rappresentare un potenziale pericolo per i piu' piccoli. Da qui i sequestri, che hanno riguardato nell'85% dei casi giochi provenienti da Estremo Oriente e Cina e nell'11% giocattoli prodotti in Italia. Nel solo mese di Dicembre 2012, nell'ambito dell'Operazione 'Santa Claus', i Nas hanno eseguito 344 ispezioni presso altrettante attivita' commerciali, bloccando la distribuzione di quasi 50mila articoli tra giocattoli, addobbi e luminarie pericolosi. 
Insomma, i rischi sono molteplici, ma per una 'calza sicura' ed a reale 'misura di bambino' basta seguire alcuni fondamentali consigli: ''Innanzitutto - spiega il capitano dei Nas Dario Praturlon - e' bene fare acquisti presso negozi specializzati o autorizzati o di fiducia, evitando venditori estemporanei, e diffidare di prezzi troppo bassi''. Altra regola, avverte, e' quella di verificare sempre la presenza del marchio 'Ce' e delle indicazioni in italiano, obbligatorie per legge. Ed ancora: ''Preferire i giocattoli venduti all'interno di confezioni, senza manomissione - afferma il capitano dei Nas -  e adeguare la scelta del giocattolo all'eta' del bambino''. 
Quindi, un invito: ''In caso di incidente, segnalarlo ai Carabinieri del NAS portando il giocattolo, la confezione e i riferimenti del negozio''. 
Alcuni consigli arrivano anche dal sito del ministero della Salute: oltre a fare attenzione al marchio Ce, e' bene preferire i giocattoli a batteria se si scelgono quelli elettrici, fare attenzione ai materiali usati per peluche e giocattoli di stoffa (che siano di alta qualita' e non infiammabili), evitare i giochi con punte o bordi taglienti. Se si compra un gioco meccanico, poi, verificare che gli ingranaggi non siano accessibili al bambino, e se si regalano armi giocattolo, usare solo proiettili dell'azienda produttrice e con punta arrotondata. Fare infine attenzione ai giochi di plastica morbida, perche' possono contenere additivi pericolosi come gli ftalati.  (ANSA).  
