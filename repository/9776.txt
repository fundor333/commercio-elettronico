#titolo La danza di Carnevale dei Mamuthones - In Viaggio
  (di Ida Bini) 
 E’ carica di simboli e di drammaticità l’originale Carnevale che si svolge, quest’anno dal 10 al 12 febbraio, a Mamoiada, vicino a Nuoro. E’ la festa danzante dei Mamuthones  (www.mamuthones.it) , uomini con bellissime maschere di legno scuro, assicurate al viso con cinghie in cuoio e un fazzoletto di foggia femminile legato sotto il mento, che sfilano lungo le strade di Mamoiada, nel cuore della Barbagia. I Mamuthones, le cui maschere racchiudono tutti i misteri della civiltà agropastorale sarda d’età nuragica, sono  coperti da pelli di pecora nera, indossate al contrario, e da 40 campanacci di varie dimensioni: i più piccoli – in bronzo - sono tenuti insieme come collane mentre i più grandi sono disposti in ordine decrescente dalle spalle alla schiena, legati tra loro da sottili strisce di cuoio. Le maschere carnevalesche camminano lentamente in fila indiana sotto il peso delle campane, che arrivano anche oltre i 30 chili e che strattonandole a ogni passo, simile a una danza saltellante, provocano un frastuono fastidioso e inquietante. Affaticati, in silenzio, simili a grossi animali in schiavitù o a persone catturate e rassegnate, queste figure rappresentano la sconfitta e la prigionia. Accanto a loro, agili, briosi e vittoriosi, sfilano gli Issohadores, vestiti con giubbe rosse di foggia femminile, pantaloni bianchi, bottoni in oro, berretto nero, campanelli e maschere bianche, che con una fune di giunco catturano le giovani donne in segno di buon auspicio per una buona salute e fertilità. Catturano anche gli spettatori che per liberarsi devono offrire loro un buon bicchiere di vino Cannonau, prodotto nei generosi vigneti della zona.   La sfilata comincia la domenica pomeriggio nel cuore di Mamoiada e dura fino a sera con due file parallele di dodici Mamuthones (dodici come i mesi dell’anno), sei per fila, che danzano a passo lento e scuotono i campanacci mentre uno degli Issohadores – in totale sono 8 disposti intorno ai Mamuthones - impartisce ordini e dà il ritmo alla danza. A sera, quando finisce la processione, per le vie del borgo si fa festa fino a notte fonda, quasi come se ci si volesse liberare dalla paura e dalla tensione provate durante il giorno.    E’ un’antica tradizione, suggestiva e coinvolgente, un Carnevale davvero insolito, che più che un corteo festoso ricorda una processione religiosa o un drammatico rito pagano o un allegorico rapporto tra animali e uomini, tra sconfitti e vittoriosi. E’ un rito tragico e strano che si ripete da sempre con gli stessi interpreti, le stesse maschere e gli stessi gesti più volte l’anno: il 17 gennaio, la notte di Sant’Antonio, quando, secondo la leggenda, il dio del fuoco pretende che si danzi in suo onore davanti a falò accesi; l’ultima domenica di Carnevale fino al martedì grasso e il 27 settembre per la festa di San Cosma.  E’ una tradizione che permette di conoscere meglio Mamoiada, a 18 chilometri da Nuoro, piccolo centro agricolo e pastorale, circondato da foreste di querce e castagni, e il magnifico territorio della Barbagia nuorese, ricco di menhir e resti d’interesse archeologico. Tra questi meritano una visita il menhir Sa Perda Pintà, situato in un cortile privato alla periferia del borgo, e le domus de janas con la necropoli più importante di Sa Conchedda Istevene.  
