#titolo Siria: Ue ancora divisa, ma per Brahimi puo' fare molto - Politica estera, sicurezza e difesa - ANSA Europa
     (ANSA) - BRUXELLES, 11 MAR - L'Unione europea puo' avere un
ruolo importante nella ''indispensabile'' soluzione politica per
uscire dalla crisi siriana, ''una delle piu' gravi in corso nel
mondo'' e che rischia di destabilizzare l'intera regione. E' il
messaggio di Lakhdar Brahimi, l'inviato speciale di Nazioni
Unite e Lega Araba, dopo il pranzo con i ministri degli esteri
europei a Bruxelles. La riunione dei capi delle diplomazie Ue 
ha mostrato ancora una volta quanto l'Europa sia divisa sulla
questione dell'embargo delle armi. Che di fatto, come denunciato
la settimana scorsa dal generale Selim Idriss davanti al
Parlamento europeo, colpisce solo l'opposizione. Una visione
condivisa dal capo della diplomazia francese, Laurent Fabius. Per il quale e' ''evidente'' lo squilibrio tra il regime di
Assad che viene ''fornito di armi pesanti che arrivano da Russia
e Iran'' e l'opposizione, che un po' di armi riesce a
procurarsele ''solo al mercato nero'', ma certamente non la
contraerea e gli anticarro di cui avrebbe bisogno. Cosi' Fabius
ha rilanciato la revisione dell'embargo, che va ''rivisto al
piu' presto''. La posizione e' condivisa dalla Gran Bretagna,
che gia' nel Consiglio di febbraio ha ottenuto l'emendamento
delle sanzioni che consente di inviare mezzi di protezione della
popolazione civile. Oggi il titolare del Foreing Office, William
Hague ha tra l'altro ricordato che la Gran Bretagna ha gia'
deciso di inviare veicoli blindati e giubbotti anti-proiettile. Contraria all'alleggerimento dell'embargo sulle armi continua
pero' ad essere la maggioranza degli stati membri, in
particolare Svezia e Germania. (ANSA).
