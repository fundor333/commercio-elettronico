#titolo Al via la nuova classifica delle università europee - Ricerca e Istituzioni - Scienza&Tecnica
  Sono 500 le università europee pronte a partecipare al nuovo sistema di valutazione voluto dalla Commissione europea, la classifica U-Multirank che saraà presentato a Dublino a fine gennaio 2013 e partirà nel 2013-2014 con un finanziamento di 2 milioni, con la possibilità di un ulteriore finanziamento di avviamento nel 2015-2016. L'obiettivo è fare in modo che la graduatoria sia gestita negli anni successivi da un organismo indipendente. 
E’ una graduatoria diversa da quelle esistenti perché, valutando gli atenei in base a un più ampio spettro di fattori di prestazione, fornisce agli utenti finali una guida dell'offerta universitaria più realistica e semplice. Sono cinque i settori considerati: reputazione nell'ambito della ricerca, qualità d'insegnamento e apprendimento, orientamento internazionale, successo nel trasferimento delle conoscenze (per esempio partnership con imprese e start-up), impegno regionale.  Le università europee sono state invitate ad iscriversi al nuovo sistema di classifica nel primo semestre del 2013 e i primi risultati dovrebbero essere disponibili all'inizio del 2014.  
‘’Si tratta di un sistema di valutazione moderno e complesso in grado di cogliere pienamente le diversità dell'istruzione superiore’’, ha osservato Androulla Vassiliou, commissaria europea per l'Istruzione. ''Le graduatorie internazionali esistenti – ha aggiunto - tendono ancora ad attribuire troppa importanza alla reputazione nell'ambito della ricerca. La nostra graduatoria multidimensionale invece fornirà una guida più precisa e comparabile agli aspetti qualitativi delle università. U-multirank è uno strumento che aiuterà i giovani a fare le scelte giuste e spingerà gli atenei a migliorare le loro prestazioni in un'ampia gamma di attività. Sarà inoltre utile ai decisori politici poiché offrirà loro maggiori informazioni per sviluppare efficaci strategie future nell'ambito dell'istruzione superiore''. 
La Commissione mira ad attirare la partecipazione di un elevato numero di università nella prima fase per poi aprire il sistema anche ad altri partecipanti. Il compito di stilare la graduatoria è stato affidato dalla Commissione Ue ad un consorzio indipendente, il Centre for Higher Education (Che), in Germania, e il Center for Higher Education Policy Studies (Cheps), nei Paesi Bassi. Questi collaboreranno con altri partner, tra i quali il Centre for Science and Technology Studies dell’università di Leiden University, la casa editrice scientifica Elsevier. Il consorzio collaborerà anche con i partner e le organizzazioni nazionali interessate alla classifica.  
