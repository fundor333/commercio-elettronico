#titolo Claudio Scajola - Protagonisti
ROMA - "Per la dignità mia e della mia famiglia non sopporto più esami da parte di alcuno sulla mia moralità. Per queste ragioni ritiro la mia candidatura. I miei valori, la mia storia e il mio stile di vita parlano per me. Con buona pace di qualunque arbitro. Per quel che concerne le mie 'vicende giudiziarie', tocca ricordare, nero su bianco, che Claudio Scajola ha inanellato solo archiviazioni, proscioglimenti e tanti mal di pancia". Con questa nota Claudio Scajola si ritira dalla competizione elettorale. 
 Claudio Scajola, 65 anni, imperiese doc, è figlio di Ferdinando Scajola, fondatore ad Imperia della Democrazia Cristiana e segretario provinciale dello stesso partito, sindaco della città, legatissimo a De Gasperi. Così legato che, si dice, Maria Romana De Gasperi fece da madrina al battesimo di Claudio. Una tradizione, quella di avere un nome storico della Dc come padrino, che si consolida anche per la cresima: in quell'occasione Claudio vene accompagnato in chiesa da Paolo Emilio Taviani. Radici profonde, quelle di Scajola, nella Dc di allora. Tanto che a soli 14 anni mise insieme un gruppo studentesco di ispirazione cattolica e a poco più di 20 anni entrò nella direzione nazionale del partito. La sua sarà una carriera fulminante. A 27 anni diventa presidente dell'ospedale regionale Costaraineri, nel biennio 1982/1983 e tra il 1990 e il 1995 è sindaco di Imperia, il più giovane in un capoluogo di provincia. Esperienza, quella di primo cittadino, che interrompe quando Silvio Berlusconi gli affida la responsabilità nazionale dell'organizzazione di Forza Italia. E di quel partito, dal 1996 al 2011 Scajola sarà coordinatore nazionale. Con Berlusconi sarà più volte ministro: nel 2001 è ministro dell'Interno e come tale gestirà il G8 di Genova, nel 2003 è nominato titolare del dicastero per l'attuazione del programma, nel 2005 è ministro per le attività produttive. Quest'ultimo incarico lo conserverà solo per un anno. L'avvento del Governo Prodi, nel 2006, vedrà Scajola nominato presidente del Copaco, presidenza che manterrà fino al 2008 quando con il nuovo governo Berlusconi torna a fare il ministro, questa volta per lo sviluppo economico, incarico che conserverà fino al 2010. Proprio quell'anno, lo scandalo Anemone e la questione della casa al Colosseo pagata da 'ignoti' porteranno Scajola alle dimissioni per "potersi difendere dalle accuse". Il nome di Claudio Scajola entra, con titoli diversi e senza che mai un giudice ne accertasse un coinvolgimento reale, in molta parte della cronaca giudiziaria. Dai fondi stanziati per l'aeroporto di Albenga agli appalti del G8 fino allo scandalo legato per la realizzazione del porto turistico di Imperia, da cui è uscito con una archiviazione nei giorni scorsi.  
