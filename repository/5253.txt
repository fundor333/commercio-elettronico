#titolo E' cominciata la lunga pausa dell'acceleratore Lhc  - Fisica e  Matematica - Scienza&Tecnica
  L'ultimo fascio di particelle ha smesso di circolare alle 7,24 del 14 febbraio all'interno dell'acceleratore più grande del mondo, il Large Hadron Collider (Lhc) del Cern di Ginevra. E' cominciata la lunga pausa prevista da tempo e necessaria per i lavori di manutenzione e aggiornamento dell'acceleratore. 
Quando tornerà in attività, la macchina sarà più potente e pronta a nuove conquiste, sulla scia del successo della scoperta del bosone di Higgs annunciata il 4 luglio scorso. Nelle ultime settimane, osserva il Cern, è stata raccolta una quantità record di dati, pari a 100 milioni di miliardi di byte, l'equivalente di 700 anni di video in alta definizione.  
"Abbiamo tutte le ragioni per essere molto soddisfatti dei primi tre anni di attività di Lhc", ha detto il direttore generale del Cern, Rolf Heuer. "La macchina, gli esperimenti e le infrastrutture si sono comportati in modo brillante e abbiamo in tasca la più grande scoperta scientifica", ha aggiunto riferendosi alla scoperta del bosone di Higgs. 
Quella che sta cominciando è la prima lunga pausa dell'acceleratore, che dovrebbe tornare ad essere attivo nel 2015 all'energia record di 7.000 miliardi di elettronvolt (7 TeV), doppia rispetto a quella attuale e la massima energia per la quale la macchina è stata progettata.  
