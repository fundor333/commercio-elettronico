#titolo Vino: De Castro, rischioso permettere a Usa denominazioni Ue - Agroalimentare - ANSA Europa
  STRASBURGO - Il presidente della commissione agricoltura dell'Europarlamento, Paolo De Castro, intende mettere in guardia l'Assemblea europea sulla proposta di regolamento per autorizzare le  espressioni tradizionali  ''Chateau'' and ''Clos'' per  vini  prodotti negli  Stati Uniti  e commercializzati sul mercato comunitario. Una notizia, dice De Castro, che desta ''particolare preoccupazione e stupore in un periodo in cui si registrano sempre più diffusamente fenomeni di imitazione dei prodotti di qualita' certificata. 
   
 Un rischio che e' estendibile all'intero  patrimonio europeo  dei prodotti di alta qualita' - aggiunge - ricordando tra gli altri i casi dei falsi Prosecco, Prosciutto di Parma, Parmigiano Reggiano. Nel suo intervento a tutela delle denominazioni d'origine, De Castro a nome della commissione agricoltura chiedera' quindi che ''sia garantito un mercato piu' trasparente, orientato al concetto di 'reciprocità delle regole commerciali', per favorire la prospettiva di una  maggiore convergenza  a livello internazionale degli standard qualitativi applicati dall'Ue, in modo da tutelare gli operatori delle filiere produttive Dop e i consumatori''. E' un sistema che tutto il mondo ci invidia - conclude - e che ''ha uno straordinario impatto economico e sociale da difendere con tutte le nostre forze''. 
    
