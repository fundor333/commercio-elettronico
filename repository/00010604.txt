#titolo Un continente perduto in fondo all'Oceano Indiano - Natura - Ambiente&Energia
  ROMA - Si chiama Mauritia il continente perduto scoperto in fondo all'Oceano Indiano, sotto le isole Reunion e Mauritius. E' stato scoperto da un gruppo di ricerca internazionale coordinato dal norvegese Trond Torsvik, dell'universita' di Oslo, che lo descrive sulla rivista Nature Geoscience. Si tratta di un micro-continente nascosto sotto enormi masse di lava ed e' un frammento staccato dalle placche continentali di Madagascar e India quando queste si sono separate, circa 60 milioni di anni fa. 
Secondo gli esperti, micro-continenti sepolti negli oceani, come Mauritia, potrebbero essere piu' numerosi di quanto si immagini. 
Il frammento si sarebbe staccato da Madagascar e India a causa dei pennacchi di magma attualmente situati al di sotto delle isole Marion e Reunion, che con la loro attivita' hanno fatto nascere il bacino che ospita l'Oceano Indiano. I pennacchi sono gigantesche bolle di roccia fusa, ossia magma, che salgono dal mantello situato in profondita' e ammorbidiscono le placche tettoniche dal basso, fino a provocarne la rottura. Nell'area in cui e' stato individuato il continente sommerso, la zona di rottura si trova ai limiti delle masse continentali di Madagascar e India. Un altro frammento, ma emerso, che si e' staccato durante la separazione di queste due masse, e' costituito dalle isole Seychelles.  
