#titolo Shakira-Waka Waka, si chiude in musica - Mondiali Sudafrica
  (ANSA) - ROMA - Ultimi giri di lancette sul mondiale giocato, e gia' si pensa alla festa di chiusura. Il sipario sulla prima coppa iridata di calcio in Africa calera' domenica sera, quando le due sfidanti europee si contenderanno il titolo piu' prestigioso del pallone: allo stadio Soccer City di Johannesburg i cancelli verranno aperti sei ore prima del fischio d'inizio, perche' l'attesa e' tanta e anche l'entusiasmo dilagante per le strade del Paese. 
 E prima che la parola passi al campo, sara' lo show a catturare i riflettori: una cerimonia che verra' seguita da 215 paesi e la cui protagonista sara' ancora una volta Shakira. La cantante colombiana e' diventata la madrina della manifestazione perche' il suo Waka Waka, inno ufficiale dei mondiali, ha dato il via alla rassegna con il concertone a Soweto, e ora le sue note scorreranno insieme ai titoli di coda della coppa. La cantante si esibira' e fara' ascoltare ancora una volta il brano diventato un successo in tutto il pianeta: per l'occasione Shakira portera' sul palco un pezzo d'Italia, che cosi' prematuramente ha abbandonato il mondiale. La bionda showgirl indossera' una mise firmata Roberto Cavalli, lo stilista tra i leader del made in Italy della moda nel mondo: per la sensuale colombiana e' stato scelto un top in tulle tutto ricamato con paillettes multicolor, una gonna a frange in seta con motivi floreali e stampa animalier, una cintura in denim ricamata con paillettes in stile africano e bracciali in pelle con applicazioni in seta a tema floreale. 
 Insomma un vero animale da palco che accompagnera' le note di Waka Waka con la danza diventata un cult anche in discoteca: ma si esibiranno anche altri artisti, tra cui Ladysmith Black Mambazo e interpreti delle tradizioni locali. In scena andra' il sentimento africano in cui si coniugheranno tecnologia e arte contemporanea. ''La prima coppa del mondo in Africa ha mostrato lo spirito di questo continente e sara' motivo conduttore della cerimonia di chiusura - ha spiegato Derek Carstens del comitato organizzatore di Sudafrica 2010 - e se in apertura la tradizione e' stata l'elemento portante qui ci si sara' una finestra sulla modernita'. Sara' uno spettacolo incredibile, con tanti effetti speciali''. 
 E poi ci sara' la regina del pop coniugato coi mondiali: insieme a Shakira la band sudafricana dei Freshlyground, che con la star colombiana ha interpretato l'inno e si esibira' in mondovisione anche domenica prossima. Il gruppo si prepara infatti a una tournee europea, con una serie di concerti a fine luglio tra Svizzera, Germania e Olanda. Il vecchio continente, che sembrava finito e che invece al primo mondiale nel continente africano, ha dato la zampata vincente prendendosi per la prima volta un titolo fuori 'casa'.  
