#titolo Più vicina la fonte molecolare della giovinezza - Biotech - Scienza&Tecnica
  Passo in avanti verso la ''fonte molecolare dell'eterna giovinezza'': sono state fatte ringiovanire le cellule staminali del sangue di un topo anziano, accendendo in esse un gene della longevità. Grazie a questo intervento le cellule hanno recuperato in pieno la capacità di rigenerare, come se appartenessero ad un organismo giovane. Il risultato potrebbe essere la chiave per future terapie mirate per malattie degenerative legate all'età. Descritta sulla rivista Cell Reports, la scoperta si deve ai ricercatori dell'università della California a Berkeley. 
Nell'esperimento i ricercatori hanno studiato la funzione (che si deteriora con l'avanzare dell'età) delle cellule staminali adulte responsabili del mantenimento e della riparazione dei tessuti. Si sono concentrati sulle staminali del sangue per la loro capacità di ricostruire completamente il sistema sanguigno. 
Nel test, è stato fatto sovra-esprimere alle cellule staminali del sangue di topi anziani il gene chiamato Sirt3, una proteina della classe delle sirtuine che svolge un ruolo importante nell'aiutare le vecchie cellule del sangue a fronteggiare lo stress. 
Dopo il trattamento, le staminali del sangue dei topi sono ' ringiovanite' ed è aumentata la produzione di nuove cellule del sangue. In questo modo è stato mostrato che è possibile rendere reversibile il declino della funzione delle cellule staminali dovuto all'età. ''Sapevamo già - osserva Chen - che le sirtuine regolano l'invecchiamento, ma il nostro studio è in realtà il primo a dimostrare come queste proteine siano in grado di invertire l'invecchiamento associato alla degenerazione''.  
Per il genetista Giuseppe Novelli, dell'università di Roma Tor Vergata, ''lo studio conferma il ruolo delle sirtuine nell'allungamento della vita perché interferiscono con lo stress ossidativo''. Le sirtuine, rileva l'esperto, ''sono già note per gli effetti 'anti-invecchiamento' nelle mosche, nei lieviti e nei vermi. Nei mammiferi tuttavia vi erano dei dubbi''. 
Secondo l'esperto ''lo studio è lungi dall'aver scoperto la pillola della giovinezza perchè l'invecchiamento è un processo multifattoriale complesso, al quale contribuiscono fattori ambientali, casuali e genetici, e quindi non coinvolge solo le sirtuine''. Tuttavia, rileva, questo risultato ''ha implicazioni interessanti per la cura di alcune malattie cronico degenerative''.  
''Aver scoperto che le sirtuine hanno un effetto rigenerante sulle staminali adulte - osserva Novelli - può fornire un'arma utile contro le malattie cronico degenerative nelle quali le staminali devono essere rigenerate e stimolate a riprodursi per ringiovanire i tessuti malati''.  
