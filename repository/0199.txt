#titolo Joel Antonio Aguilar Chicas - Mondiali Sudafrica
  Joel Antonio Aguilar Chicas è nato a San Salvador (El Salvador) il 2 luglio 1975. Arbitro internazionale dal 2001, professore nella vita di tutti i giorni, ha come hobby principale ascoltare musica. Prima di approdare ai Mondiali 2010, Aguilar ha avuto le sue prime esperienze in grandi tornei internazionali a partire dal 2007, dove è stato presente sia ai Mondiali Under 20 in Canada (4 gare dirette, Stati Uniti-Corea del Sud 1-1, Gambia-Nuova Zelanda 1-0 e Cile-Austria 0-0, tutte nella fase a gironi, oltre ad Argentina-Polonia 3-1 negli ottavi di finale), sia ai Mondiali Under 17 in Corea del Sud (5 presenze, Togo-Perù 0-0, Germania-Ghana 3-2 e Tunisia-Tagikistan 1-0 nella fase a gironi, Spagna-Francia 5-4 dopo i calci di rigore ai quarti di finale, ed infine Nigeria-Germania 3-1, in semifinale). 
     
Nel 2009 ha fatto il bis ai Mondiali Under 20, disputati in Egitto, dove ha diretto 3 incontri: Emirati Arabi Uniti-Repubblica Sudafricana 2-2 e Spagna-Venezuela 3-0 nella fase a gironi, oltre a Ghana-Corea del Sud 3-2 ai quarti di finale. Nel suo continente di appartenenza Aguilar è stato presente anche in due fasi finali della Gold Cup, nel 2007 e nel 2009, con due gare dirette in ciascuna edizione: nel primo caso Messico-Cuba 2-1 ed Honduras-Cuba 5-0 - entrambe nella fase a gironi -, nel secondo caso Messico-Panama 1-1 nella fase a gironi ed Honduras-Canada 1-0 nei quarti di finale. 
    
Nelle qualificazioni a Sudafrica 2010 Aguilar ha diretto 8 incontri, tutti nella zona centro-nord americana, con bilancio di 4 vittorie interne, 1 pareggio e 3 successi esterni: in ordine cronologico si ricordano Montserrat-Suriname 1-7 (primo turno), Haiti-Antille Olandesi 0-0 e Canada-St. Vincent 4-1 (secondo turno), Messico-Honduras 2-1, Cuba-Stati Uniti 0-1 e Giamaica-Canada 1-0 (terza fase) ed infine Costarica-Honduras 2-0 e Trinidad & Tobago-Stati Uniti 0-1 (nel girone finale).  
     
PRIMA VOLTA DEL SALVADOR: Aguilar Chicas sarà il primo arbitro salvadoregno a partecipare ai Mondiali. A Sudafrica 2010 le federazioni esordienti saranno ben 5: accanto a quello di El Salvador debutteranno infatti arbitri provenienti da Malaysia, Nuova Zelanda, Seychelles ed Uzbekistan, rappresentate rispettivamente da Subkhiddin Mohd Salleh, Michael Hester e Peter O’Leary (due i direttori di gara per il paese oceanico), Eddy Maillet e Ravshan Irmatov. Saliranno così a 79 le federazioni rappresentate da loro arbitri in almeno una partita delle fasi finali dei Mondiali di calcio.  
    
GLI ASSISTENTI: i due assistenti che comporranno la terna arbitrale salvadoregna con Joel Antonio Aguilar Chicas saranno i connazionali William Torres (nato il 22 febbraio 1975, internazionale dal 2006) e Juan Zumba (nato il 19 settembre 1982, internazionale dal 2007). 
   
