#titolo Rosso di John Logan in scena al Teatro Giacosa di Aosta - Spettacoli e Sport
  (ANSA) - AOSTA, 9 FEB - Inedito in Italia e grande successo negli Stati Uniti, lo spettacolo teatrale 'Rosso' di John Logan arriva in Valle d'Aosta l'11 febbraio (ore 21), al Teatro Giacosa di Aosta, nell'ambito della Saison Culturelle. Sul palco Ferdinando Bruni e Alejandro Bruni Ocana (produzione Teatro Elfo Puccini). 
La piece e' ispirata alla biografia del pittore americano Mark Rothko, morto suicida nel 1970, ''che e' stato il rappresentante piu' drammatico, intimo e insieme 'pop' di quella stagione tutta americana dell'espressionismo astratto''. Il ritratto che ne esce e' quello di un uomo ambizioso, egocentrico e vulnerabile, uno dei piu' grandi artisti-filosofi del '900, ''per il quale la pittura e' quasi interamente pensiero''. 
''Pittura ed estetica, etica e spiritualita', istinto e percezione, apollineo e dionisiaco, arte effimera o necessaria, quadri come merci e prodotti: tutti temi importanti che l'autore non teme di portare in scena, fino a farli diventare materia teatrale intensa e struggente, calata nello scontro umano e concreto che contrappone un allievo e il suo maestro'' si legge nella presentazione. 
In scena grandi tele in diverse tonalita' che sfumano dal rosso al nero fanno da fondale. Il finale dello spettacolo, che regala piu' di una sorpresa, e' all'altezza dell'intera messa in scena. Ingresso 15 euro. (ANSA).  
