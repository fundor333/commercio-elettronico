#titolo Istat-Cnel: oltre il Pil, ecco il Bes, misura del benessere - Economia
  Dodici campi, dalla salute al lavoro, dall'ambiente alle relazioni sociali e 134 'termometri' per misurare il benessere equo e sostenibile (Bes), con l'obiettivo di monitorare lo stato di salute del Paese con indicatori che vadano ''al di la' del Pil''. Un tema che negli ultimi anni ha registrato un vivace dibattito a livello internazionale e che ora vede l'Italia schierata in prima linea.    E' questo il lavoro portato avanti dal Cnel e dall'Istat sin dal dicembre del 2010 e oggi arriva a compimento con la presentazione del primo rapporto Bes davanti al capo dello Stato Giorgio Napolitano, al presidente della Camera dei deputati Gianfranco Fini; con la partecipazione del Presidente del Cnel Antonio Marzano e del Presidente dell'Istat Enrico Giovannini. 
 Il Cnel, organo a cui partecipano rappresentanti di associazioni di categoria, organizzazioni sindacali e del terzo settore, e l'Istat, dove operano esperti della misurazione dei fenomeni economici e sociali, hanno unito le proprie forze per giungere ad un insieme condiviso di indicatori utili a definire lo stato e il progresso del Paese. E' stato cosi' costituito un comitato insieme all'associazionismo femminile, ecologista, dei consumatori, a cui si e' affiancata una commissione scientifica. 
 A riguardo Istat e Cnel fanno anche notare come la consultazione con i cittadini sia stata ampia.    L'impegno e' quello di arrivare a una sorta di 'costituzione statistica', cioe' un riferimento costante e condiviso dalla societa' italiana in grado di segnare la direzione del progresso. Uno strumento quindi utile anche per la messa a punto delle politiche necessarie al Paese. In particolare, si punta a sintetizzare gli indicatori in modo da elaborarne uno per ciascun dominio, quindi in tutto circa 12, anche per meglio capire miglioramenti e peggioramenti. Infatti, il Bes sara' aggiornato annualmente.  
