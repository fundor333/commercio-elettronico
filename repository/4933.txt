#titolo Svelate regole seduzione dei belli,donne selettive,uomini no - Stili di vita - Salute e Benessere
  Le donne attraenti sono alla ricerca di relazioni stabili e non vanno subito ''al sodo'' dal punto di vista sessuale, gli uomini belli invece sfruttano questa loro caratteristica per avere molte partner. E' cosi' che secondo una ricerca dell'Universita' di Notre Dame, negli Usa, i due sessi sfruttano in modo diverso la loro capacita' di sedurre. Lo studio, pubblicato sulla rivista Biodemodraphy and Social Biology a pochi giorni dalla festa di San Valentino, evidenzia come il reciproco gioco dell'attrazione sia certamente questione di chimica ma anche di cervello e sicurezza, come spiega la psicoteraputica Paola Vinciguerra. 
''Da questa ricerca emerge  innanzitutto come le  donne attraenti che sanno di esserlo non abbiano paura di scegliere - chiarisce  Vinciguerra - sicurezza e' infatti sinonimo di scelta, insicurezza  di  volonta' di compiacimento''. 
''Un altro elemento che emerge e' che la socialita' tra i due sessi si svolge su schemi diversi - spiega la dottoressa - se un uomo vede una donna attraente gli scatta subito qualcosa nel cervello, mentre gli stessi meccanismi cerebrali non si attivano subito nelle donne''. 
Nella ricerca Usa si evidenzia anche come per le donne il numero di partner diminuisca all'aumentare dell'attrazione fisica, al contrario di cio' che accade per gli uomini: questo, secondo l'esperta, potrebbe dipendere dal fatto ''che in genere l'attrazione fisica nelle donne si accompagna a un maggiore  coinvolgimento emotivo, che rende il legame qualcosa di piu' forte: la donna quando si sente sicura della sua scelta in genere non manda piu' messaggi di seduzione, non sente il bisogno di farlo . Per lei l'uomo  non e' piu' un partner, ma il partner''. 
C'e' un ultimo elemento curioso che emerge dalla ricerca ed e' legato al peso: le donne magre, infatti, avrebbero un numero minore di partner. Questo - spiegano gli studiosi - potrebbe dipendere dal fatto che la magrezza e'  spesso percepita come sinonimo di bellezza (e quindi probabilmente rappresenta un elemento di maggiore sicurezza per le donne che si percepiscono cosi' piu' attraenti). 
Ma se i meccanismi dell'attrazione sono questi le coppie si possono declinare in molte varieta': '' La coppia non e' una ma sono tante - evidenzia Vinciguerra  - c'e' quella basata sul  bisogno o mutuo soccorso, che nasce per paura e per necessita' di avere un punto di riferimento costante, poi ci sono quella padre-figlia e madre-figlio e infine la coppia paritaria, quella piu' duratura, dove per parita' si intende non un fatto sostanziale ma mentale''.     ''La precarieta'  attuale puo' mettere in crisi  anche quest'ultimo tipo di coppia'' lancia l'allarme l'esperta, ricordando che proprio sul sito di Eurodap e' ' stato pubblicato in questi giorni un sondaggio per testare lo stato di salute del legame a due, a cui e' ancora possibile rispondere.    (ANSA).  
