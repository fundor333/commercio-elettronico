#titolo Sentenza clamorosa fa il giro del mondo - Photostory Primopiano
   Una sentenza clamorosa che ha fatto in pochi minuti il giro del mondo: la condanna di sette scienziati, per non aver allertato la popolazione dell'Aquila prima del sisma del 2009, è stata immediatamente ripresa dai siti internet stranieri. Addirittura, come per  AL JAZEERA  English e  SPIEGEL , ne è diventata l'apertura del quotidiano web. 
    In Europa la notizia ha avuto molto risalto, corredata da foto e approfondimenti.  LE FIGARO  ha titolato: "Sisma dell'Aquila: carcere per gli scienziati. Gli esperti sono stati condannati a sei anni per aver sottostimato i rischi prima del terremoto".  LE MONDE  ha scritto dei "grandi nomi della scienza italiana" coinvolti nel processo e di "verdetto storico".  L'EXPRESS  ha titolato: "Gli esperti condannati a sei anni di prigione. Il pm aveva chiesto quattro anni". Il sito  20MINUTES  ha ricordato la riunione della Commissione Grandi Rischi che si era tenuta solo sei giorni prima della catastrofe. 
 "Carcere per i sette scienziati che non hanno allertato la popolazione. Si riunirono sei giorni prima della tragedia e non presero misure di prevenzione", ha scritto lo spagnolo  EL PAIS . Anche  EL MUNDO  ha riferito di "scienziati condannati per non aver previsto la tragedia dell'Aquila, informando la popolazione". 
 Durissimo il  TELEGRAPH : "Sismologi colpevoli di omicidio. Gli scienziati del terremoto dell'Aquila condannati a sei anni di carcere". Grande il rilievo della notizia anche sull' HUFFINGTON POST  britannico e sul  DAILY MAIL .  
