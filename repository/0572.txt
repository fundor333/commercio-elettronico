#titolo Mario Mauro lascia partito, applausi da Ppe - La voce degli Eurodeputati - ANSA Europa
  (ANSA) - BRUXELLES, 9 GEN - Mario Mauro ha ufficializzato la frattura con il Pdl annunciando le dimissioni da capogruppo della delegazione del Partito della Liberta' al Parlamento Europeo. Il parlamentare, che gia' nell'autunno scorso si era detto contrario ad una ricandidatura di Berlusconi schierandosi a favore del premier Mario Monti, ha fatto il suo annuncio stamani nella riunione del gruppo del Partito Popolare Europeo, con un discorso che e' stato salutato con una standing ovation. 
Un una conferenza stampa tenuta poco dopo, il parlamentare ha chiarito di aver deciso di lasciare non solo il ruolo di capogruppo del Pdl, ma anche di essere uscito dal partito cui appartiene dal 1999. Mauro ha ricordato di aver detto gia' in passato che ''se la campagna elettorale fosse diventata un referendum per l'Europa, io avrei scelto l'Europa''. Il parlamentare pugliese ha garantito una campagna elettorale ''attiva'' senza pero' precisare se sara' candidato alle politiche. 
Il riavvicinamento del Pdl alla Lega e' un ''tragico errore'' e uno dei motivi indicati da Mario Mauro per la sua decisione di lasciare la guida del gruppo Pdl al Parlamento europeo e il partito stesso. In una conferenza stampa in cui ha precisato le sue posizioni, Mauro ha anche sottolineato il fatto che il centrodestra non e' riuscito ''in quasi 20 anni'' a fare le riforme promesse e necessarie. ''Molto e' stato detto, poco e' stato fatto'' ha concluso.  
