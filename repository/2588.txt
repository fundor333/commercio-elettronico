#titolo Costa Edutainment, da Genova alla ‘conquista’ dell’Italia - Speciali - Mare
  La  Costa Edutainment , la societa' che riprende il nome della grande 'dynasty' imprenditoriale genovese, non ha realizzato soltanto l'ideale ''cittadella del mare'' attorno all'Acquario del Porto Antico di Genova, ma ha messo in mare le sue ideali galee per realizzare una sorta di impero coloniale del turismo, del divertimento, della cultura e del loisir in altri centri in Italia, forte dell'esperienza e dei successi nella citta' di Colombo.    
   
 La societa', guidata dal presidente  Giuseppe Costa , e' inserita nella gestione della struttura, dell'organizzazione e della realizzazione di importanti mostre in cinque delle sei piu' importanti citta' italiane. Secondo una tradizione che potrebbe riallacciarsi appunto a quella della famiglia imprenditrice, affermatasi su tutti i mercati internazionali, alla ''casa-madre'' di Genova sono state aggiunte strutture omologhe in altri centri: Livorno, Cattolica e Cala Gonone.    
   
 L' Acquario di Livorno  e' ubicato sul lungomare, conta venti vasche, 1.200 animali (tra pesci, uccelli, rettili, anfibi, mammiferi, ecc.) di 150 specie viventi. Oltre il percorso espositivo, al secondo piano della struttura, l'Acquario dispone di ampi spazi per mostre culturali e didattiche. Per la parte acquariologica recentemente sono state aperte alcune nuove vasche: una dedicata al Mar dei Caraibi, seconda una che ospita gli ippocampi e una ancora dedicata alle meduse; la struttura presenta anche una grande vasca Mediterranea dove viene accolta la ricostruzione di una nave etrusca. 
   
 L' Acquario di Cattolica  e' invece di maggiori dimensioni: e' la struttura piu' imponente del suo genere nel bacino del'Adriatico. Cento vasche, tremila esemplari di fauna e 400 specie viventi. La struttura, inaugurata nel 2.000 nel Parco Le Navi, di proprieta' della Regione Emilia-Romagna, da quest'anno e' gestita dalla Costa Edutainment in collaborazione con  Parco Le Navi Soc. Coop . La concezione dell'Acquario sembra presa da un romanzo di Jules Verne: anche senza il 'Nautilus' si compie un ideale giro del mondo sottomarino: i pinguini di Magellano, gli squali, i caimani nani di Cuvier, le lontre orientali. 
   
 L' Acquario di Cala Gonone , in Sardegna, e' gestito da Costa Edutainment con la collaborazione di  Panaque srl . Aperta al pubblico nel luglio 2010 la struttura, realizzata con marmi di Orosei e granito sardo, e' integrata nell'ambiente naturale, al punto che il progetto architettonico dell'Acquario sardo ha ottenuto, nel 2007, tre anni prima del suo decollo, il premio dei paesaggi istituito dalla Regione Sardegna nell'ambito della promozione di interventi di qualita' paesaggistica e sostenibilita' ambientale.    
   
 A corollario di queste attivita' e di presenze imprenditoriali, la societa', con la partecipazione dello stesso presidente Giuseppe Costa che ne e' l'amministratore delegato, si occupa di  Opera Laboratori Fiorentini , societa' che fa parte di  Civita Group  che dal luglio 2009 gestisce gli spazi commerciali dei Musei Vaticani e che da anni partecipa alla gestione della Galleria degli Uffizi, Corridoio Vasario e Galleria dell'Accademia. Costa Edutainment controlla il 20% dello stesso Civita Group (fatturato 60 milioni di euro all'anno). Giuseppe Costa e' anche consigliere d'amministrazione di Civita3 Venezia e Venezia Accademia. Queste strutture, fino a oggi, contano oltre 11 milioni di visitatori all'anno gestiti direttamente da Costa Edutainment o tramite le proprie partecipate.  
