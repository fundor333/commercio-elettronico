#titolo San Valentino, organizzato dal  Proposal Wedding - Idee - In Viaggio
  ( Di Rossella Cerulli) 
 San Valentino, quale occasione migliore per dichiararsi e chiedere la mano dell’amata? Se l’intenzione è sincera ma la fantasia scarsa a soccorrere gli aspiranti mariti arriva oggi il proposal planner, organizzatore di eventi per aiutare l’innamorato a farsi dire di sì. Sorta di prequel dell’ormai ubiquitario wedding planner, il proposal sbarca dritto dritto dagli USA, dove il momento della proposta formale è un rito a tutti gli effetti, anche per i nubendi conviventi da vecchia data. E la consegna dell’anello richiede quindi contesti e atmosfere sensazionali, servizio fotografico incluso. Dopo aver lanciato nel 2005 Wedding Divino, agenzia specializzata nell’organizzare matrimoni in cantine e vigneti (ma anche in location esclusive) Alessandra Bentivoglio e Silvia Tosto, planner sicule, inaugurano in questi giorni Opera Wedding, società dedicata anche al “confezionamento” di richieste di matrimonio. 
 “Proprio i racconti dei nostri clienti stranieri, reduci da rocambolesche dichiarazioni, ci hanno suggerito di occuparci delle proposte”, spiega Bentivoglio. “Di fronte a fidanzate romantiche gli italiani hanno perso un po’ di verve, sono poco innovativi e hanno bisogno di essere aiutati”. Per San Valentino tre le proposte di Opera Wedding per farsi dire di sì. La prima in Piemonte, con un week end all’hotel Palas Cerequio, Barolo Resort delle Langhe: durante il quale, con una tappa a Torino, la maestra del profumo Lauro Tonatto creerà per lei una fragranza personalizzata. Che si sprigionerà dalla confezione dell’anello durante una cena romantica nel caveau, tra mille preziose bottiglie. 
 La seconda all’insegna del benessere presso le Terme di San Giovanni, a Rapolano Terme: per dichiararsi a 39° nelle acque termali o nel parco illuminato ad hoc. Infine un sì da strappare in Sicilia, a Ragusa Ibla, affittando in esclusiva un delizioso teatro privato, cenando a lume di candela sul palcoscenico e ascoltando arie d’amore cantate da un soprano. San Valentino è andato male e c’è voglia di recuperare? Niente paura, è in arrivo il love coach, versione sentimentale del life coach, educatore e allenatore di vita, in grado di risollevare le sorti di ménage appannati. Il 16 e 17 febbraio Sunnybox, società del gruppo Sunnylife, specializzata in eventi ed incentive, organizza a Cascia, al Grand Hotel Elite, una due giorni rieducativa di love coaching: tra attività interattive e giochi di gruppo sarà possibile (re) imparare tecniche di comunicazione, linguaggio del corpo e giusti approcci per entrare di nuovo in sintonia con il partner. 
 Il training è aperto anche i single, desiderosi di cambiare immagine e comportamento. “Il proprio modo di amare può migliorare”, spiega Sara Cicolani, coach dell’evento, “ma bisogna lavorare su tutti i fronti. Il problema più diffusa tra le coppie? La mancanza di comunicazione: alcune arrivano a parlarsi nella stessa stanza solo via Facebook. E poi la pessima autostima, la scarsa cura di sé stessi, fino a posture e approcci sbagliati. Con esercitazioni e giochi ad hoc si può arrivare facilmente al cuore del problema”. Una terapia di gruppo post-valentiniana? “Assolutamente no”, spiega Cicolani”. “L’atmosfera sarà ludica, tipo sketch Sandra e Raimondo. Ma anche una tecnica “leggera” da’ buoni esiti: non a caso mi chiamano il Risolutore”.  
