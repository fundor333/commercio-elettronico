#titolo Maserati svela a Parigi la nuova GranCabrio MC - Prove  e Novità - Motori
  PARIGI - Esordio mondiale all'Edizione 2012 del Mondial de l'Automobile di Parigi per la Maserati GranCabrio MC, che completa la gamma delle ''scoperte'' del Tridente. In passerella anche l'intera e rinnovata gamma Sport che comprende la GranTurismo Sport, la GranCabrio Sport, recentemente presentata al Salone dell'Auto di Mosca e la Quattroporte Sport GT S. La Maserati GranCabrio MC, una scoperta con 4 posti reali, coniuga alte prestazioni a caratteristiche sportive derivate dall'esperienza nelle competizioni. 
La vettura, piu' lunga di 48 millimetri rispetto alla GranCabrio e GranCabrio Sport, e' caratterizzata da un frontale, ispirato direttamente alla MC Stradale, che utilizza un profilo studiato per ottimizzare i flussi e la portanza aerodinamica. La nuova GranCabrio MC ha un coefficiente di portanza aerodinamica, rilevato alla velocita' di 140 Km/h, del 10% minore nella parte anteriore e del 25% nella parte posteriore, rispetto alla GranCabrio e GranCabrio Sport. 
Il cofano motore integra due generosi sfoghi d'aria nella parte centrale. Per ottimizzare il raffreddamento del potente V8, sui due parafanghi anteriori sono stati, inoltre, inseriti due scarichi per il deflusso dell'aria di raffreddamento dei dischi freno. Nuovi anche i proiettori, che adottano la funzione Led per le luci diurne (DRL).    La parte posteriore e' caratterizzata dal grande spoiler, per un miglior carico deportante alle alte velocita'. All'interno dello spoiler, integrato nel baule, e' presente la terza luce dello stop. Proposto nella versione standard con lo stesso colore della carrozzeria e' anche disponibile con finitura in carbonio. Il paraurti e' stato completamente ridisegnato nella parte inferiore e gli scarichi, di forma circolare, sono stati spostati al centro del paraurti. Il dinamismo della GranCabrio MC e' infine accentuato dai cerchi da 20'' MC Design. 
Gli interni della GranCabrio MC sono stati profondamente aggiornati in chiave sportiva con una particolare attenzione agli aspetti ergonomici. I nuovi sedili sono completamente riprogettati, sia dal punto di vista estetico sia funzionale. La nuova struttura integra ora il poggiatesta ed e' impreziosita da un inserto, nella parte centrale superiore, il cui design e' ispirato alla calandra anteriore della vettura. Particolarmente importante l'attenzione posta ai passeggeri posteriori. Per questo motivo il guscio dei sedili anteriori, disponibile anche nella versione completamente in fibra di carbonio, e' stato riprogettato per garantire un maggior spazio di 20 mm. alle gambe dei passeggeri posteriori. Inoltre i sedili garantiscono una guida sportiva ma con un ottimo comfort anche in occasione di viaggi molto lunghi. Il volante e' stato ridisegnato schiacciando la corona nella parte superiore e inferiore per garantire maggiore facilita' di manovra, anche nell'uso piu' sportivo e veloce, senza creare interferenze con le gambe del conducente.    Come per le piu' sportive GranTurismo in gamma (la GranTurismo Sport) anche la nuova GranCabrio MC adotta il nuovo motore V8 da 4.7 litri che eroga ora una potenza di 338 kW (460 CV) con una sostanziosa coppia di 520 Nm a 4.750 giri/min. Il nuovo propulsore, abbinato alla trasmissione MC Auto Shift, e' in grado ora di spingere la vettura, in configurazione con la capote chiusa, alla velocita' massima di 289 km/h con un'accelerazione di 4,9 secondi per passare da 0 a 100 km/h.    Anche la GranCabrio MC, come altri modelli sportivi della gamma Maserati, adotta una trasmissione automatica ZF a sei rapporti che e' in grado di scaricare a terra la grande potenza del motore V8 da 460 CV. La trasmissione MC Auto Shift e' dotata di cinque modalita' di funzionamento: Auto-Normal, Auto-Sport, Manual-Normal, Manual-Sport e Ice. 
Nel rispetto della tradizione Maserati, il telaio e' un monoscocca realizzato con diversi materiali per garantire contemporaneamente la massima riduzione di peso e la massima rigidita' torsionale.   
