#titolo SCHEDA - Senato: prima seduta, presiede Colombo  - Politica
  di Francesco Bongarrà 
 ROMA - Inizierà domani alle 11 la seduta numero uno del Senato della Repubblica nella XVII legislatura. Ecco, in dettaglio, che cosa avverrà: 
 IL PRESIDENTE PROVVISORIO : La prima seduta sarà presieduta dal Senatore a vita Emilio Colombo (93 anni). Non sono previsti, diversamente dalla Camera, i vicepresidenti provvisori. I sei senatori segretari provvisori saranno i sei eletti più giovani: tutti di Pd e M5S. 
 LE OPZIONI.  Subito dopo l'insediamento dell'Ufficio di presidenza provvisorio, la seduta verrà brevemente sospesa per consentire alla Giunta provvisoria per la verifica dei poteri di provvedere agli accertamenti relativi alle opzioni dei senatori eletti in più circoscrizioni: si tratta di sei senatori che dovranno comunicare in quale circoscrizione intendono risultare eletti. Compiuto questo passaggio si apriranno le porte dei Senato per i primi dei non eletti nelle circoscrizioni lasciate libere: in tutto si tratta di 18 seggi senatoriali da assegnare. La Giunta delle Elezioni provvisoria è costituita dai Senatori membri della Giunta delle elezioni del Senato della precedente legislatura che siano presenti alla prima seduta. Essendone stati rieletti in sei, uno in meno dei sette previsti, il presidente provvisorio procede all'integrazione del collegio con un sorteggio. La Giunta provvisoria è presieduta dal componente più anziano di età ed ha come segretario il più giovane. Terminata la riunione della Giunta, il presidente provvisorio procederà alla integrazione del numero dei senatori proclamando eletti i candidati che subentreranno a quelli che hanno optato. Da questo momento, il Senato è nel suo plenum. 
 L'ELEZIONE DEL PRESIDENTE . Avviene con una votazione segreta per schede. Nei primi due scrutini per eleggere il presidente serve la maggioranza assoluta dei voti dei componenti del Senato (161), maggioranza di cui nessuna coalizione dispone a Palazzo Madama. Ove non si raggiunga questa maggioranza, si procede, nel giorno successivo, ad una terza votazione in cui basta la maggioranza assoluta dei voti dei presenti, computando anche le schede bianche. Qualora nella terza votazione nessuno abbia riportato questa maggioranza, il Senato procede nello stesso giorno al ballottaggio fra i due candidati che hanno ottenuto nel precedente scrutinio il maggior numero di voti e viene proclamato eletto quello che prende più voti. A parità di voti è eletto il candidato più anziano di età. Dopo la proclamazione, il presidente provvisorio si reca dal presidente eletto (che solitamente attende il responso dello spoglio fuori dall'Aula) per comunicargli ufficialmente la sua elezione. Il nuovo presidente assume, quindi, la presidenza della seduta e pronuncia il proprio discorso di insediamento. 
 L'UFFICIO DI PRESIDENZA . Nella seduta successiva si procede alla elezione di quattro vicepresidenti, di tre questori e di otto segretari. La votazione è segreta e per schede: ciascun Senatore scrive sulla propria scheda due nomi per i vicepresidenti, due per i questori, quattro per i segretari. Sono eletti coloro che ottengono il maggior numero di voti.Per assicurare una più adeguata rappresentatività del Consiglio di presidenza, i gruppi parlamentari che non siano in esso rappresentati possono richiedere che si proceda all'elezione di altri Segretari. Su tali richieste delibera il Consiglio di Presidenza. Il numero degli ulteriori segretari non può essere in ogni caso superiore a due.  
