#titolo Formigoni: Pdl unito e compatto su accordo  - Politica
 "L'accordo firmato giovedì con Alfano e Maroni è diverso da quanto emerso oggi. Se la Lega ha cambiato posizioni ce ne spiegherà le ragioni, ragioneremo insieme, questo è il momento in cui ognuno deve essere chiaro. Il Pdl è pronto ad assumere la responsabilità delle proprie scelte e anche io come presidente farò le mie scelte". Lo ha detto il presidente della Regione Lombardia, Roberto Formigoni a margine dell'Incontro dei democristiani del Pdl a Saint-Vincent. Rispondendo ad una domanda dei giornalisti, ha sottolineato di "avere alle spalle Alfano, Berlusconi, i tre coordinatori che ho sentito anche oggi" in questa delicata fase del suo governo. "Il Pdl - ha aggiunto - é unito e compatto, soltanto 48 ore fa ha firmato un accordo con la Lega. Se la Lega ha cambiato idea, Maroni ce lo spiegherà e il Pdl farà le proprie scelte". Sulla possibilità della caduta delle maggioranze delle altre Regioni del nord (Veneto e Piemonte) il presidente delle Lombardia, Roberto Formigoni, sottolinea che "é una scelta che attiene al Pdl: il Popolo delle Libertà ha fatto un accordo con la Lega Nord nel 2010 e ora sarà il Popolo delle Libertà a decidere". Formigoni, intervenuto a margine dell'Incontro dei democristiani del Pdl ha poi aggiunto: "Ritengo difficile, sconveniente, infliggere alla Lombardia un lungo periodo di attesa". 
