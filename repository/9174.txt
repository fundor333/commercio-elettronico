#titolo Internet:ragazzi vedono contenuti 'proibiti',genitori ignari - Stili di vita - Salute e Benessere
     (ANSA) - MILANO, 21 DIC - C'e' ''un preoccupante gap'' tra
quello che gli adolescenti fanno online e quello che ne sanno i
loro genitori. E' quanto emerge da una recente ricerca europea
commissionata dall'azienda esperta di sicurezza informatica
McAfee. Secondo l'indagine molti ragazzi accedono online a
contenuti non appropriati, nonostante quasi i tre quarti (71,2%)
degli adolescenti affermino di avere la fiducia dei propri
genitori a proposito di cio' che fanno sul web.    Quasi un terzo dei genitori europei e il 44% di quelli
italiani, dice l'indagine, ''e' convinto che il proprio figlio
adolescente dica tutto cio' che fa su internet'', e il 63,6% dei
genitori ha fiducia nel fatto che non acceda a contenuti non
appropriati. Eppure, il 41,7% degli adolescenti ammette che i
propri genitori disapproverebbero i siti che visitano; quasi la
meta' (47,5%) dei giovani italiani ha visto almeno un video con
contenuti che i genitori non approverebbero; il 34,1% dei
ragazzi europei (ma il 47,5% degli italiani) ha scaricato musica
pirata, e un 6% di tutti gli intervistati ha addirittura
''ammesso di aver comprato alcolici o farmaci su Internet''.    L'elenco non finisce qui: il 26,5% degli adolescenti italiani
ha inviato o pubblicato su Internet una propria foto ose'
(rispetto a una media europea dell'11,6%); il 25,6% di tutti gli
intervistati ha ammesso di cercare online le soluzioni delle
verifiche scolastiche; mentre il 23,5% ricerca intenzionalmente
online immagini di nudo o esplicitamente pornografiche.    La ricerca ha anche raccolto i 'trucchi' che i ragazzi usano
per non farsi scoprire dai genitori: il 47,5% minimizza la
finestra del browser quando un genitore entra nella stanza; il
38,8% cancella la cronologia del browser; il 28,7% guarda il
materiale 'proibito' fuori casa; il 28% nasconde i contenuti
inappropriati; mentre il 17,7% dei ragazzi si e' creato un
indirizzo di posta elettronica sconosciuto ai propri genitori.    Sul fronte dei genitori, invece, solo un quarto (24%) ha
impostato le funzionalita' di parental control sul dispositivo
mobile dei figli adolescenti, percentuale che crolla al 2,2%
quando riguarda il computer di casa; il 10,7%, invece, si e'
fatto dire dal proprio figlio la password d'accesso all'e-mail o
ai social media. Controlli che, almeno in qualche caso, servono
a poco: l'8,7% degli adolescenti, conclude l'indagine, ''ha
ammesso di disattivare i controlli dei genitori sui propri
dispositivi, con un picco del 13,5% in Italia''.(ANSA).
