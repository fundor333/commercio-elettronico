#titolo Renzo Bossi - Protagonisti
di Alessandro Franzi  
 GEMONIO (VARESE) - Quando il padre era da poco rientrato dalla convalescenza in Svizzera, nell'autunno del 2004, era lui, il primo dei tre figli di Umberto Bossi e Manuela Marrone, ad aprire la porta agli ospiti, che si trattasse di un parente stretto come lo zio Franco o dei membri della segreteria politica della Lega, che in quei drammatici mesi si riuniva a Gemonio e non in via Bellerio, o si trattasse anche di Silvio Berlusconi, allora capo del governo, che si presentava con vassoi di pasticcini per onorare la tavola domenicale del Senatur. Renzo Bossi, che oggi si è dimesso da consigliere regionale della Lombardia sull'onda delle inchieste giudiziarie sulla gestione dei rimborsi elettorali della Lega Nord, incominciava allora a prendere gusto per i riti della politica, giovanissimo e premuroso aiutante dei genitori. La stampa, dopo che si era affacciato insieme al 'Capo' al rientro sulla scena dalla finestra della casa di Carlo Cattaneo a Castagnola, in Svizzera, era il 2005, iniziò a indicarlo come il delfino di papà Umberto, il quale tre anni dopo sul Monviso, prima di riempire l'ampolla, lo declassò a 'trota' nel tentativo di proteggerlo dalle pressioni. 
 Oggi, a 24 anni, l'ascesa di Renzo Bossi nella Lega è arrivata al capolinea: qualcuno, nel Carroccio, non vorrebbe solo le sue dimissioni dal Pirellone ma addirittura l'espulsione dal movimento creato dal padre e cofondato dalla madre. La commistione fra famiglia e partito, e addirittura il sospetto di averne ampiamente approfittato, non viene perdonata a Renzo, che dopo la 'gavetta' con la nazionale padana di calcio (lui manager, il fratello minore Roberto Libertà in campo, il più piccolo Sirio Eridano a tifare) ha fatto il salto al Pirellone, nella primavera del 2010. "Mi sono guadagnato i dodicimila voti - è andato ripetendo davanti ai detrattori - battendo comune per comune la provincia di Brescia", dove è stato eletto lontano dalla natia Varese, la cui base aveva storto il naso per la candidatura. Non solo per questo i militanti padani hanno però maldigerito l'ascesa del giovane Bossi. Perché Renzo è stato anche il figlio che nel frattempo ha accompagnato il padre alle cene di Arcore e ai vertici di maggioranza a palazzo Grazioli, quando Umberto era ministro delle Riforme del Cavaliere. E nello stesso tempo la sua vita veniva sempre più chiacchierata, dal diploma ottenuto al quarto tentativo al giallo della laurea a Londra agli strafalcioni nei suoi interventi pubblici alle uscite con qualche starlette di turno pronta poi a raccontare vizi e virtù ai giornali. Il tutto 'premiato' con un ruolo politico al Pirellone, in cui Renzo in due anni ha ottenuto una legge (sull'educazione alla legalità) e un paio di mozioni, una contro la vivisezione e una a favore del federalismo. Un'ascesa controversa, quasi ingenua, che nell'immaginario di chi ha sempre osteggiato "l'ingresso in politica dei figli" è diventata il simbolo di una Lega poco leghista.  
