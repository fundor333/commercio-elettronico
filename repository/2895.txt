#titolo Cancellieri, Lazio al voto entro tre mesi - Politica
Dopo le dimissioni di Renata Polverini, la Regione Lazio deve votare entro dicembre. Se non é un ordine - la responsabilità in materia è della Regione - si tratta di un invito di quelli che è davvero difficile ignorare, perché arriva dal ministro dell'Interno, Anna Maria Cancellieri, che il 30 settembre, ospite del festival del diritto di Piacenza, ha scandito i tempi che dovranno portare alle elezioni regionali. 
 "Abbiamo fatto approfondimenti tecnici - ha detto la Cancellieri - l'indicazione è quella di rispettare il termine dei 90 giorni. Ci sono conflitti tra le norme nazionali e lo statuto della Regione, c'é il precedente delle scorse elezioni. Tuttavia il parere dell'avvocatura dello Stato ci fa intendere che tutto deve avvenire entro il terzo mese. Però - ha ribadito - è una scelta che spetta alla Regione Lazio e non al ministero", che, comunque, metterà a disposizione della Regione collaborazione e consulenza tecnica. L'esigenza di votare entro dicembre, secondo il ministro dell'Interno, non è però soltanto un modo per osservare le norme, perché si tratta anche di rispondere "ad un'esigenza di tipo operativo, prima si va alle elezioni e meglio è, anche perché per le regioni non è previsto il commissariamento". Votare in dicembre, inoltre, per cercare di scongiurare un pericolo come quello di dare alla disaffezione fra gli italiani e la loro classe politica una nuova arma per autoalimentarsi.  
