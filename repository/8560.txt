#titolo Ferrari a Maranello rivive la storia delle supercar - Motori
  MARANELLO (MODENA) - Ispirarsi alla propria storia, per provare ad immaginare il proprio futuro. La Ferrari getta uno sguardo sul proprio ieri e sul proprio domani con la mostra 'Ferrari Supercar, tecnica, design e mito', che schiera, al museo di Maranello, tutta la storia delle supercar del Cavallino per raccontare anche 'LaFerrari', ovvero l'ultimo prodotto appena presentato al Salone di Ginevra, una vettura ibrida che sarà realizzata in soli 499 esemplari, praticamente già esauriti. 
 La mostra presenta tutti i modelli delle vetture speciali in serie limitata a partire dalla celebre 250 Gto, per continuare con la 288 Gto, la F40, la F50 e la Enzo. Accanto sono esposte sia le vetture di Formula 1 che ne hanno ispirato la progettazione nelle diverse epoche, sia le versioni speciali destinate alle corse ed alla pista Una grande area è poi dedicata all'ultima nata, 'LaFerrari', per raccontarne i contenuti tecnici e la storia dello stile, illustrando il cammino che è stato percorso dalla prima ideazione fino alla delibera della vettura definitiva. 
 "Questa mostra - ha detto il presidente Luca di Montezemolo - arriva in un ottimo momento per la nostra azienda: siamo reduci da un anno che ha fatto segnare numeri record e dal successo ottenuto da 'LaFerrari', la macchina più avveniristica mai prodotta a Maranello, di cui produrremmo 499 esemplari a fronte di 700 richieste già arrivate, per cui dovrò fare anche delle scelte personali fra i clienti più affezionati. Noi siamo un'azienda che vuol evitare gli errori di chi guarda troppo al presente, come spesso si fa nella politica, noi guardiamo avanti, investendo e pensando al futuro". La scelta di fare questa mostra dipende, quindi, proprio dalla volontà di guardare al futuro senza dimenticare la propria storia, anzi, facendola diventare un percorso. "Questa mostra - ha detto Montezemolo - presenta oggetti meravigliosi ed é adatta a tutte le generazioni. Uno degli aspetti più significativi e dimostrare come si è arrivati, attraverso tanti anni di storia, a questa vettura così avveniristica". 
 La mostra sarà aperta al pubblico fino al 30 Settembre, tutti i giorni della settimana, dalle 9.30 alle 18 e dall'1 maggio fino alle 19. I biglietti possono essere prenotati on-line sul sito www.museoferrari.com.  
