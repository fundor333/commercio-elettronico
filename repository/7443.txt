#titolo ITINERARI: A PIZZO TRA MARE, STORIA E TRADIZIONI - Turismo Calabria
     (ANSA) - PIZZO (VIBO VALENTIA), 26 GIU - Accontenta gli 
amanti del mare e gli appassionati di storia e di tradizioni. E' 
Pizzo Calabro, una delle piu' note localita' turistiche del 
Tirreno vibonese, posta a strapiombo sul mare.    Camminando per le caratteristiche viuzze del paese, si 
raggiunge la piazzetta centrale, luogo di ritrovo per i turisti 
alla ricerca di un ottimo gelato. Con una ventina di gelaterie, 
infatti, Pizzo, a ragione e' riconosciuta come la citta' del 
gelato. Famoso e' il suo ottimo tartufo. I maestri gelatai di 
Pizzo, con i loro segreti nel dosare gli ingredienti, preparano 
cassate, torte, gelati, specialita' che soddisfano i palati dei 
visitatori.    Sulla piazza si staglia, imponente, il Castello costruito 
dagli Aragonesi e celebre perche' vi fu fu tenuto prigioniero e 
poi fucilato Gioacchino Murat.    Girando per il paese e' facile imbattersi in piccole botteghe 
in cui si puo' assistere alla lavorazione della ceramica da 
parte di maestri artigiani. E' anche possibile trascorrere 
intere mattinate ai cantieri nautizi dove le barche vengono 
ancora costruite con tecniche artigianali. Dalle scogliere che 
affacciano sul Tirreno e' facile assistere alla pesca del tonno. 
Pizzo, tra l'altro, e' famosa proprio per la produzione di un 
tonno di alta qualita', realizzato con un procedimento 
artigianale che va dalla selezione dei pezzi, al taglio ed al 
confezionamento.    Particolarmente suggestiva e' la Chiesetta di Piedigrotta, 
interamente scavata nel tufo come ex voto per un naufragio 
avvenuto nel '700. La cappella custodisce un'immagine della 
Madonna scampata al naufragio ed e' diventata negli anni uno tra 
i luoghi di culto piu' cari degli abitanti del circondario. A 
rendere ancora piu' suggestiva la Chiesetta, e' la luce che 
penetra attraverso le fessure della roccia. (ANSA).
