#titolo Tra le macerie lento ritorno a normalità - Associate
  (di Giustino Ceccarossi)  
Gli effetti del terremoto di magnitudo 6.3 che alle 3.32 del 6 aprile 2009 devastò L'Aquila attirarono l'attenzione del mondo perché i danni andarono a ricadere su un'intera città e su tanti piccoli borghi. Le 307 vittime, di cui 40 soltanto nella frazione di Onna - una comunità di 300 persone - non ebbero scampo, colte nel sonno tra mura non preparate a un evento simile, nonostante la città fosse classificata ad alto rischio sismico e la memoria storica dei violenti terremoti succedutisi nei secoli. Dei circa 60.000 abitanti del capoluogo, e altrettanti dei paesi di quello che è ora noto come "il cratere", un anno dopo sono ancora 52.275 gli assistiti, persone con la casa distrutta o inagibile.  
I dati sono dell'ufficio del Commissario delegato per la ricostruzione presso la Regione Abruzzo, il governatore Gianni Chiodi, che, dal primo febbraio scorso, cessata la fase di emergenza, è subentrato alla Protezione Civile nella gestione di una situazione che mostra ancora tante difficoltà. La ricostruzione vera e propria stenta a partire, ma intanto gli aquilani per mesi chiamati "sfollati", sono tornati a vivere in città, molti in zone diverse, dove risulta difficile ricreare il tessuto sociale, specie per gli anziani. Sono 14.642 coloro che usufruiscono degli appartamenti del Progetto C.A.S.E. della Protezione Civile, molti dei quali realizzati a tempo di record sotto l'occhio vigile del Presidente del Consiglio, Silvio Berlusconi, il quale è stato per 26 volte all'Aquila e ha investito parte della credibilità del Governo sulla capacità di tirare i terremotati fuori dalle tende e dare loro un tetto prima dello scorso inverno. In alcuni casi è stato lo stesso Berlusconi a consegnare simbolicamente gli appartamenti ai nuovi inquilini.  
A fine marzo sono 1.837 le persone che hanno preso possesso dei moduli abitativi provvisori (MAP), allestiti in 18 frazioni. Ma ancora 4.594 persone alloggiano in strutture ricettive, sia nell'Aquilano sia in località della costa abruzzese. Altri 31.202 sono sistemati provvisoriamente in altre strutture e con diverse modalità. Chi è riuscito a tornare nella propria casa non trova tutti i servizi e le attività commerciali di prima. Nell'imminenza dell'anniversario gli aquilani hanno deciso che non vogliono più aspettare: per tornare a vivere il centro storico e per sollecitare la rimozione delle macerie nella cosiddetta "zona rossa" hanno dato vita a una rivolta pacifica: dal 28 febbraio, ogni domenica, con le carriole sono entrati nelle vie del centro storico insieme a esperti in grado di distinguere i materiali utili alla ricostruzione dagli inerti destinati alla discarica. Così "il popolo delle carriole", prima simbolicamente, poi con l'intervento pure dell'Esercito, è riuscito a liberare qualche piazza da cumuli di macerie. Parallela alla rinascita della città, forse più speditamente, cammina l'inchiesta della Procura della Repubblica per individuare le eventuali responsabilità nei crolli di edifici pubblici e privati: ne sono state chiuse già quattro con 27 indagati complessivi.  
In tutto ciò non sono da dimenticare i beni culturali: sono circa 1.700 i monumenti seriamente lesionati dal sisma, 44 furono inseriti in un elenco di edifici da far "adottare" ai partecipanti al G8, accorsi all'Aquila nel luglio 2009, quando ancora gran parte della popolazione viveva nelle tendopoli allestite intorno alla città. I leader del G8 si fecero fotografare tra le macerie e promisero di partecipare alla ricostruzione, ma allo stato attuale solo per 12 monumenti sono arrivati impegni concreti da altri Paesi.  
