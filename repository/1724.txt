#titolo Muore cadendo in un burrone con l'auto per la neve - Associate
  Un pensionato di 73 anni è morto, assieme al suo cane, la notte scorsa a Buglio in Monte (Sondrio), precipitando in un burrone con un fuoristrada mentre tornava a casa dalla sua baita in montagna.    Probabilmente a causa della neve e del ghiaccio, il mezzo è sbandato nell'attraversamento di una valletta ed è precipitato in un dirupo profondo un centinaio di metri, fermandosi contro un albero.    La moglie aveva lanciato l'allarme in tarda serata ed erano scattate le ricerche. 
 Il conducente, senza vita, è stato individuato dai volontari del Soccorso Alpino e da quelli del Sagf (Soccorso alpino della Guardia di Finanza) attorno alle 3.40 di oggi in territorio di Buglio in Monte, (Sondrio).  La vittima, O. F. di 73 anni, risiedeva ad Ardenno (Sondrio), un paese vicino. I soccorritori hanno dovuto calarsi nel burrone con corde e altre attrezzature per riportare in superficie, dopo un'operazione durata diverso tempo, il corpo senza vita del pensionato.  
 In Valtellina e Valchiavenna dalla serata di ieri nevica con forte intensita', anche sul fondovalle.    Le strade, segnala la Polstrada del Comando provinciale di Sondrio, sono parzialmente coperte di neve e la zona piu' critica si registra nelle zone di Morbegno e del capoluogo valtellinese.  Nell'area di Bormio le precipitazioni nevose sono invece di minore intensita' ma, secondo le previsioni, sono destinate ad aumentare.    I mezzi spazzaneve e spargisale dell'Anas sono entrati in funzione da poco e la Polstrada invita a mettersi in viaggio verso le zone di montagna soltanto se strettamente necessario, altrimenti di rimandare la partenza di alcune ore per consentire alle ditte incaricate di effettuare una migliore pulizia delle strare.  
 NEVE IN EMILIA, ALLERTA METEO PROTEZIONE CIVILE  - Piacenza si è svegliata imbiancata dalla neve, con strade difficilmente praticabili in città e provincia: la precipitazione, cominciata ieri sera, si é fatta intensa durante la notte. Neve anche a Parma e soprattutto in Appennino. La Protezione civile dell'Emilia Romagna ha diffuso ieri un'allerta, valida fino a mezzogiorno di domani.    La società Autostrade per l'Italia segnala neve nel Piacentino e nevischio tra Fiorenzuola e Campegine (Reggio Emilia); è stata disposta la regolazione del traffico tra Milano sud e Parma in entrambe le direzioni e, verso nord, tra il bivio A1-A22 Modena-Brennero e Reggio Emilia. Neve anche sulla A15 Parma-La Spezia, tra Parma Ovest e Pontremoli. 
 ANCORA PRECIPITAZIONI NEVOSE IN LOMBARDI A - Ancora precipitazioni nevose in Lombardia dove già da ieri la neve era caduta in varie zone della regione e, dalla tarda serata, anche su Milano. Stamani nel capoluogo lombardo la precipitazione nevosa si è progressivamente trasformata in pioggia mentre ancora nevica in varie aree aree pedemontane dalla provincia di Varese a quella di Bergamo. 
 NEVE IN VAL D'AOSTA, QUASI UN METRO A COURMAYEUR  - Valle d'Aosta ancora sotto la neve con precipitazioni abbondanti soprattutto nella zona del Monte Bianco. A Courmayeur da sabato sera ne è caduta quasi un metro, mentre ad Aosta 20 centimetri. Meno intense le nevicate nella bassa Valle, dove ora sta piovendo.    Nessun disagio alla circolazione è segnalato sulle arterie principali della regione; solo qualche rallentamento in alcune strade regionali delle valli laterali. La perturbazione dovrebbe attenuarsi nella tarda mattinata di oggi per poi riprendere con qualche fiocco in alta montagna. Per domani è atteso il sole. 
 INTERROTTE LE PARTENZE DEI TRAGHETTI NAPOLI-CAPRI  - Disagi a Capri (Napoli) a causa del maltempo. Una violentissima sciroccata, con forti raffiche di vento e mare agitato, si è abbattuta dalla scorsa notte sull'isola di Capri creando notevoli difficoltà alla navigazione. Dopo l'interruzione degli aliscafi e dei catamarani, stamattina si registra lo stop anche delle navi tra Capri e Napoli. Il traghetto "Naiade", salpato da Capri alle 7.05 in direzione di Napoli, una volta giunto nello scalo partenopeo di Calata di Massa ha interrotto le successive corse annullando la partenza delle ore 9. Disagi per lavoratori pendolari e studenti. Sta garantendo le corse, seppur con partenze ritardate rispetto all'orario, la nave veloce "Isola di Capri" lungo la rotta Capri-Sorrento. Rinforzati gli ormeggi nelle banchine.  
 LIGURIA, PIOGGIA ININTERROTTA, NEVE SULLE ALTURE   Piove da 48 ore in Liguria, nevica sulle alture, e la situazione nella regione è di allerta 1, soprattutto nello Spezzino. Scuole chiuse a Genova, disagi su tutta la rete stradale per alberi caduti e allagamenti. Sulla A6 Torino-Savona la polizia stradale ha disposto filtri dinamici ai caselli di Altare e Millesimo per i mezzi pesanti. Nevica sulla A7 Milano-Genova tra Serravalle Scrivia e Genova Bolzaneto. Anche qui disposti filtri dinamici. Vento forte sulla A10 tra Genova e Savona.  
