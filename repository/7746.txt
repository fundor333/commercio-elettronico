#titolo Batteri e genetica per i biocombustibili - Energia - Scienza&Tecnica
  Luce, carbonio e genetica per produrre in maniera 'bio' i precursori chimici di vernici, combustibili e plastiche: un gruppo di ricerca dell'Università della California a Davis è riuscito a migliorare significativamente la capacità di produrre il butandiolo dai batteri sensibili alla luce chiamati cianobatteri. Il risultato, pubblicato sulla rivista dell'Accademia delle Scienze degli Stati Uniti, Pnas, rappresentano un importante passo in avanti verso la sostituzione dei combustibili fossili nell'industria chimica. 
''La maggior parte delle materie prime chimiche – ha spiegato Shota Atsumi, uno dei responsabili dello studio – proviene da petrolio e gas naturale, ora abbiamo bisogno di altre fonti''. Per incentivare la ricerca in questo difficile percorso il dipartimento di energia degli Usa ha fissato l'ambizioso obiettivo di ottenere il 25% della produzione chimica industriale da processi biologici entro il 2025. In questa sfida, i cianobatteri, noti anche come alghe azzurre, rappresentano uno dei piu' promettenti 'biocandidati' e già da molti anni vengono utilizzati per la produzione di sostanze chimiche 'grezze' che possono essere in grado poi utilizzate dall'industria chimica.  
Sfruttando i dati di precedenti esperimenti presenti nelle banche dati online e procedendo a tentativi, i ricercatori californiani sono riusciti a identificare le 'istruzioni' genetiche da inserire nei batteri per la produzione di specifici enzimi. Un passo alla volta sono riusciti ad identificare un percorso chimico in più fasi che permette ai batteri di sfruttare la luce del Sole e convertire l'anidride carbonica in butandiolo 2,3, una sostanza alla base di vernici, solventi, plastiche o combustibili. Secondo i dati, ogni litro di materiale contenente i cianobatteri modificati è in grado di produrre 2,4 grammi di butandiolo in circa tre settimane. Come spiegano gli stessi ricercatori, il dato rappresenta un importante passo in avanti e avvicina sempre piu' la possibilità di raggiungere l'obiettivo fissato dal dipartimento di energia Usa.  
