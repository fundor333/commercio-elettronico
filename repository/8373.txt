#titolo Prima mondiale Porsche 911 GT3 al Salone Auto di Ginevra - Prove  e Novit√† - Motori
  GINEVRA - Debutto mondiale al Salone dell'Auto di Ginevra per la nuova Porsche 911 GT 3 in concomitanza con i festeggiamenti dei 50 anni della 911. 
Nell'anno dell'anniversario Porsche inaugura un nuovo capitolo della storia dell'auto sportiva a elevate prestazioni, idonea anche all'impiego in pista. La quinta generazione della 911 GT3, la piu' sportiva della gamma, e' sviluppata ex novo e conquista la pole position tra le sportive Porsche con motore aspirato. 
Propulsore boxer e cambio, carrozzeria e telaio sono stati completamente rinnovati e infondono impulso al processo evolutivo della concept 911 GT3. La potenza sale a 475 CV. Il rapporto peso/potenza e' pari a 3,0 kg/Cv. L'accelerazione 0-100 km/h e' in 3,5 secondi e la velocita' massima raggiunge 315 km/h. Il tempo sul giro sul Nordschleife del Nuerburgring e' stato inferiore a 7:30 minuti. La caratteristica tecnica principale e' l'asse posteriore sterzante attivo, impiegato per la prima volta in una Porsche di serie, oltre ai fari opzionali a LED. La nuova 911 GT3 conserva le caratteristiche della vettura da gara, aumenta la dinamica, migliora l'idoneita' all'uso quotidiano e regala un intenso piacere di guida. La nuova 911 GT3 e' equipaggiata con un motore boxer da 3,8 litri che eroga 475 Cv a 8.250 giri/min, un cambio a doppia frizione Porsche PDK e trazione posteriore. Il motore 6 cilindri si basa sul propulsore 911 Carrera S, ma ne conserva pochi elementi in comune. Gli altri componenti, in particolare gli ingranaggi del motore e i comandi valvole, sono adattati o sviluppati per la GT3. Sono inoltre impiegate bielle in titanio e pistoni fucinati. Queste modifiche radicali creano le premesse per la realizzazione di un motore in grado di raggiungere 9.000 giri/min. Anche il cambio a doppia frizione Porsche PDK rappresenta uno speciale sviluppo con caratteristiche che rimandano al cambio sequenziale del Motorsport. 
Porsche impiega per la prima volta l'asse posteriore sterzante attivo, per migliorare la precisione e la dinamica trasversale. In base alla velocita', il sistema dirige le ruote posteriori in direzione contraria o uguale a quella delle ruote anteriori, ottimizzando in tal modo l'agilita' o la stabilita' di marcia. Componenti a cui si associano il differenziale autobloccante variabile a regolazione elettronica e i supporti motore attivi. Le componenti delle sospensioni sono in alluminio nuove e regolabili. I nuovi cerchi sono in lega leggera fucinata da 20 pollici con serraggio centrale. La 911 GT3 e' realizzata in costruzione composita ibrida di acciaio/alluminio, con specifico rivestimento frontale e posteriore. In corrispondenza dell'asse posteriore, la 911 GT3 e' piu' larga di 44 mm rispetto alla 911 Carrera S. Il tratto distintivo e', ancora una volta, il grande alettone posteriore fisso, che concorre in modo decisivo a determinare un'aerodinamica esemplare, con bassi valori di resistenza aerodinamica uniti a valori di deportanza ulteriormente incrementati. Il lancio sul mercato della nuova Porsche 911 GT3, che si puo' gia' ordinare,  e' previsto ad agosto 2013. In Italia verra' offerta a 140.604 euro, inclusa l'IVA.  
