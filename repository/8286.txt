#titolo Fincantieri: ok cda bilancio 2012, utile sale a 15 mln euro  - Shipping e Cantieri - Mare
  > (ANSA) - TRIESTE, 26 FEB - Il Consiglio di amministrazione di  Fincantieri  ha approvato oggi il progetto di bilancio consolidato e il bilancio d'esercizio 2012, chiuso con un utile di oltre 15 milioni (9 milioni nel 2011) e con un Ebitda di 137 milioni (138 milioni nel 2011). I ricavi sono stati di 2.385 milioni di euro (2.382 milioni nel 2011), con una quota di export che supera il 70%. 
 Dal bilancio approvato oggi emerge che la posizione posizione finanziaria netta del Gruppo risulta positiva per 480 milioni di euro, con una disponibilita' di cassa di 692 milioni, e che il patrimonio netto risulta di 957 milioni, con 309 milioni di riserve prevalentemente per utili non distribuiti. I fondi appostati per fronteggiare rischi e oneri specifici ammontano a 101 milioni. Sotto l'aspetto commerciale l'azienda ha finalizzato accordi per nuovi ordini, comprese le opzioni, per 6,5 miliardi di euro. Tale valore include contratti gia' finalizzati per 1,4 miliardi, mentre i rimanenti accordi sono soggetti alla finalizzazione del relativo pacchetto finanziario.  
 ''I risultati del 2012, nonostante il permanere di un contesto di riferimento alquanto difficile, e l'acquisizione di Stx Osv - ha detto l'amministratore delegato di Fincantieri, Giuseppe Bono - ci permettono di rafforzare le leadership raggiunte e di guardare con ottimismo a un futuro di sviluppo''. Bono si e' detto quindi convinto che ''tutto questo, unitamente all'implementazione del piano di riorganizzazione condiviso con il sindacato e volto al recupero della produttivita' e all'incremento di flessibilita', crea le premesse per mantenere in attivita' i cantieri italiani, in una solida situazione economico-finanziaria''. (ANSA).   
