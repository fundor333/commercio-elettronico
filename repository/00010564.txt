#titolo 21 settembre - Regione vara i tagli, Polverini va avanti - Politica
di Domenico Palesse 
 Renata Polverini incassa il via libera del consiglio regionale ai tagli e mette da parte la ventilata ipotesi di dimissioni, almeno per il momento. Nel suo discorso all'Aula, la governatrice del Lazio sembra aver ritrovato quella fiducia crollata all'indomani dello scandalo che ha coinvolto l'ex capogruppo del Pdl, Franco Fiorito, che ieri sera in diretta tv si è detto "vittima di una congiura". 
 Il partito nomina la giovane Chiara Colosimo nuova capogruppo, mentre il dimissionario Francesco Battistoni replica alle accuse di Fiorito, indagato per peculato: "Giustifichi i bonifici sui suoi conti e poi può anche attaccare gli altri". Intanto continua a muoversi la Procura di Roma, dove oggi c'é stato l'ennesimo incontro tra magistrati e Guardia di Finanza. Al lavoro anche i pm di Viterbo che lunedì vedranno Fiorito per chiedergli conto di alcune presunte fatture gonfiate. 
 La giornata comincia presto alla Pisana, con notizie e dichiarazioni che si susseguono ininterrottamente in attesa della riunione del Consiglio. Poco dopo l'ora di pranzo arriva l'approvazione all'unanimità sull'abolizione delle tre commissioni speciali e sul dimezzamento (da 16 a 8) di quelle permanenti. Poi la parola passa alla Polverini, visibilmente soddisfatta dell' "obiettivo centrato". Le dimissioni della presidente sembrano ormai scongiurate, come dimostrano le parole rivolte ai consiglieri: "Se ve la sentite di andare avanti, io me la sento". Nel lungo intervento in Aula, la governatrice spiega che "il voto unanime mi ha convinta che vale ancora la pena andare avanti".  In serata, in tv, sottolinea di aver "avuto il coraggio di chiedere scusa anche se la giunta non è coinvolta, così cone non sono coinvolti neanche i miei collaboratori". 
 All'Aula Polverini propone una nuova serie di tagli, dall'accorpamento delle Asl, alla soppressione delle comunità montane, passando dall'accorpamento delle società regionali alla modifica dei vitalizi. Nei 'tagli' finisce anche il commissario dell'Ipab Sant'Alessio, Donato Robilotta, il cui incarico non sarà rinnovato, come annunciato dalla stessa Polverini in Aula, per la vicenda della casa data in affitto a Fiorito. "Sono soltanto alcune delle cose che possiamo fare - ha detto - se siamo d'accordo possiamo dare un esempio nella consapevolezza di aver fatto un danno, quanto meno di immagine perché alcuni non hanno fatto nulla". E in chiusura una stoccata al segretario del Pd, Pierluigi Bersani: "Dice che mi devo dimettere ma mi deve spiegare perché non lo ha fatto lui davanti alle vicende Lusi e Penati". Ma l'opposizione, con il Pd in testa, ha presentato contro di lei una mozione di sfiducia per chiederne le dimissioni. E il leader Pd Bersani dice: "Gli scandali sono sconvolgenti, bisogna trarne le conseguenze". 
 Intanto, nell'operazione di pulizia all'interno del Pdl, c'é chi - dopo le dimissioni di Battistoni - attende un passo indietro del presidente del consiglio regionale Mario Abbruzzese.  "Dimettermi? Non ne vedo il motivo", ha detto oggi ai cronisti che lo incalzavano sulla questione. Nel frattempo il partito nomina la giovanissima Colosimo, 26 anni, alla guida del gruppo regionale, mentre il segretario nazionale, Angelino Alfano, si dice sicuro che quella del Lazio sia una "vicenda isolata". "Il nostro compito - afferma - è cacciare chi si fa i fatti propri usando a fini privati il denaro pubblico. Va mandato a quel paese chi ha sbagliato". 
 E in serata Fiorito replica: "Alfano non può cacciarmi, nel Pdl c'é chi ha pendenze più grandi delle mie". Intanto oggi si è svolto a piazzale Clodio un incontro tra i magistrati titolari dell'inchiesta ed i vertici del nucleo di polizia valutaria della guardia di Finanza. Le verifiche degli inquirenti - che indagano esclusivamente sui fondi destinati al gruppo del Pdl - puntano a chiarire in che modo siano stati utilizzati gli otto milioni di euro transitati nelle casse del gruppo. A muoversi sono anche i colleghi di Viterbo che lunedì prossimo interrogheranno Fiorito su alcune denunce, in parte presentate dal suo successore e nemico giurato Battistoni ed in parte da alcune società, le cui fatture sarebbero state gonfiate.  
