#titolo Moda: eroine di stile, se Anita Garibaldi vestisse Biagiotti  - Italia 150
di  Patrizia Vacalebri 
 Se Anita Garibaldi rivivesse oggi, potremmo immaginarla vestita con una mise di Laura Biagiotti, di morbida maglia di cachemire rosso militare, colore delle divise garibaldine. Camicia rosso fuoco di Moschino e gonna a disegni mimetici di Enrico Coveri, si materializzano invece pensando a un'irriducibile amazzone come Peppa 'la Cannoniera', che catturava i cannoni nemici con il lazo. Un abito ricoperto di preziose piume di gallo rosse e nere firmato Roberto Cavalli, potrebbero vestire Cristina Trivulzio di Belgioioso, la principessa ritratta da Hayez. "Donna fiera e sobria solo in apparenza" come racconta la discendente della nobildonna milanese, Polimnia Attolico Trivulzio. Sono 32 le figure femminili risorgimentali individuate da Stefano Dominella e vestite dalle griffe, nella mostra di cui è ideatore e curatore, intitolata, "Eroine di stile. La moda italiana veste il Risorgimento", presentata oggi a Roma, a Palazzo Altemps, sede del Museo Nazionale Romano. Attesi all'inaugurazione Clio Napolitano e Gianfranco Fini. Patrocinata dalla presidenza della Repubblica e dal Ministero dei Beni culturali - Soprintendenza Speciale per i Beni Archeologici di Roma, e promossa dalla Provincia di Roma nell'ambito del progetto ABC Arte bellezza Cultura, la mostra è in programma da oggi fino al 22 gennaio. A presentarla oggi nella sede museale, Dominella assieme a Giuliano Amato, presidente del Comitato dei Garanti per le celebrazioni dei 150 anni dell'Unità d'Italia, che ha elogiato la mostra come "un'iniziativa che alcuni storici avrebbero definito stravagante, ma che rappresenta invece un recupero delle figure femminili del Risorgimento, che hanno corso gli stessi rischi degli uomini, ma sono state dimenticate per maschilismo storico". "Basti pensare che in tutta Italia - ha aggiunto Dominella - i busti delle eroine sono solo 35, mentre quelli di Garibaldi sono 18mila". Alla presentazione hanno partecipato anche Nicola Zingaretti, presidente della Provincia di Roma, la soprintendente museale di Palazzo Altemps, Anna Maria Moretti, il vicepresidente della Camera di Commercio di Roma, Lorenzo Tagliavanti. La mostra segue un percorso al femminile tra storia e moda. Nelle sale del primo piano di Palazzo Altemps, tra i ritratti dei 12 Cesari e le sculture di Ercole e Demetra, accolgono il visitatore manichini vestiti da abiti-capolavoro delle griffe italiane. Rappresentano intellettuali, aristocratiche, popolane, regine, religiose e garibaldine. Donne che hanno contribuito con la loro vita all'Unità d'Italia. Sono Anita Garibaldi, Cristina di Belgioioso, la contessa di Castiglione, Maria Sofia di Borbone, ultima regina di Napoli. Ma anche personaggi di grande tempra come Enrichetta Caracciolo, Clotilde di Savoia, le brigantesse Michelina Di Cesare, Filumena Pennacchio, Maria Oliverio. Un omaggio al loro coraggio firmato dai maestri della moda italiana: Alessandro Dell'Acqua, Biki, Carosa, Emilio Schuberth, Emporio Armani, Emilio Pucci (abito da sera del 1951 stampato nei disegni astratti e colorati tipici della maison) Enrico Coveri, Ermanno Scervino, Fendi, Francesco Scognamiglio, Galitzine, Gattinoni, Gianfranco Ferré, Giorgio Armani, Krizia, Lancetti, Laura Biagiotti, Luciano Soprani, Marella Ferrera, Maurizio Galante, Max Mara, Mila Schoen, Missoni, Moschino, Nicola Del Verme, Prada, Raniero Gattinoni, Renato Balestra, Riccardo Tisci, Roberto Cavalli, Romeo Gigli, Salvatore Ferragamo, Sarli, Simonetta, Sportmax, Valentino, Walter Albini. In mostra anche una galleria di foto di Paolo Belletti e le sculture di Federico Paris.  
