#titolo Le elezioni come il tifo sportivo, triplicano il rischio cuore - Medicina  - Salute e Benessere
  Le elezioni possono far male al cuore di chi e' appassionato di politica quanto una partita di calcio. 
Lo affermano gli esperti riuniti per il Meeting Internazionale su Fibrillazione Atriale e Infarto, appena concluso a Bologna, secondo cui il rischio di aritmie e infarti e' addirittura triplo, soprattutto se il proprio partito perde. 
''Diversi studi hanno sottolineato che lo stress da campagna elettorale incide sul rischio di aritmie potenzialmente molto pericolose come la fibrillazione atriale - spiega Alessandro Capucci, presidente del Congresso e Ordinario di Malattie dell'Apparato Cardiovascolare all'Universita' Politecnica delle Marche - Si e' visto, ad esempio, che durante la campagna elettorale chi segue i dibattiti e si interessa alle sorti del suo partito vede crescere i propri livelli di cortisolo, l'ormone dello stress. Se il proprio partito vince, poi, l'ormone cala e aumenta al contempo il testosterone; se invece il candidato sostenuto perde, si ha l'effetto contrario e il cortisolo continua a salire''. 
Il consiglio degli esperti e' seguire una dieta regolare e assicurarsi di dormire a sufficienza: ''Infine, sarebbe opportuno mantenere un maggiore distacco dai fatti politici - afferma Capucci - queste elezioni, come le altre in passato, non saranno cruciali per la nostra vita, comunque vadano''.Â   
