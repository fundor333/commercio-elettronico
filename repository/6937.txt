#titolo Il 'partito del web' elegge suoi primi sindaci  - Speciale Amministrative 2012
ROMA - Pochissimi manifesti, niente santini, camparsate televisive 'vietate'. Tanto web, ma anche banchetti e iniziative nelle piazze. E' questa la 'ricetta' con cui il Movimento 5 Stelle ha conquistato decine di consiglieri comunali e consegnato la fascia tricolore, nelle ultime amministrative, ai suoi primi quattro sindaci. Il movimento 'anti-sistema' fondato da Beppe Grillo sull'onda della mobilitazione di piazza del 'Vaffanculo Day' (8 settembre 2007), partecipa alle elezioni comunali e regionali dal 2009. Con liste civiche a 5 Stelle, che hanno come prima 'cellula' organizzativa i meet-up, gruppi di attivisti locali riunitisi all'ombra del blog di Grillo e in contatto tra loro attraverso la Rete. Oggi, la sede del M5S è on-line e corrisponde proprio con il seguitissimo sito www.beppegrillo.it. 
 In Rete vengono esposti il programma e presentati i candidati, dal web Grillo continua a diffondere i suoi "comunicati politici". A partire da Internet, dunque, il M5S 'gioca' la sua sfida politica. E dimostra di poter vincere a livello locale, rinnegando gli strumenti con cui i partiti tradizionali combattono le loro campagne elettorali. Infatti, sia perché si autofinanziano e rifiutano i finanziamenti pubblici, sia per coerenza con le loro istanze ecologiste, i candidati 5 Stelle riducono al minimo i manifesti e i santini. Ma non solo. Grillo ha recentemente posto il suo veto anche sulla partecipazione ai talk show. Con l'obiettivo di non portare i candidati 5 Stelle a confondersi con le "mummie solidificate dei partiti". Il M5S non disdegna, invece, le piazze. Non solo, infatti, il comico sale sui palchi a suonare la carica con le sue invettive anti-partiti. Ma i militanti 5 Stelle coltivano il loro 'radicamento territoriale' proprio attraverso banchetti, iniziative tematiche, volontanaggio. A partire da temi a loro cari, come ambiente, trasporti e connettività.  
