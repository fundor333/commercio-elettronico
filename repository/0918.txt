#titolo Autostrade: Frassoni, da Monti aiuti stato illegali a lobby - Industria e trasporti - ANSA Europa
     (ANSA) - BRUXELLES, 22 GEN - Aiuti di stato illegali,
contrari alle norme Ue sulla concorrenza, a favore delle
concessionarie autostradali. E' questa l'accusa che la
copresidente dei Verdi europei Monica Frassoni e candidata Sel,
muove nei confronti di alcune agevolazioni fiscali contenute del
decreto sviluppo. Tanto da averle portate all'attenzione del
commissario Ue alla concorrenza Joaquin Almunia, nel corso di un
incontro a Bruxelles. ''Il professor Monti, se da un lato si
presenta come un garante della libera concorrenza, dall'altro ha
fatto un regalo alla lobby dei costruttori di autostrade
introducendo degli appositi incentivi fiscali a vecchi e nuovi
progetti che in teoria dovevano essere finanziati dai privati'',
e questo mettendo ''a disposizione, in barba alle regole
europee, degli strumenti di sostegno statale'' quali il credito
d'imposta. Sotto accusa non solo le nuove tratte ma anche
''quelle gia' partite come la BRE-BE-MI, la TEM e la Pedemontana
lombarda, opere che vedono anche un ruolo importante della Banca
Intesa San Paolo, da cui provengono il ministro Corrado Passera
e il sottosegretario Mario Ciaccia'', attacca Frassoni. Dai
servizi del commissario Almunia fanno sapere che Bruxelles non
era effettivamente al corrente della misura e che, ''come tutte
le segnalazioni di eurodeputati, sara' esaminata attentamente''. Per ora non risulta un deposito formale di ricorso sul caso, ed
e' comunque ''troppo presto per trarre conclusioni''.(ANSA).
