#titolo Matteo Renzi - Protagonisti
ROMA - "Pensare al futuro significa rovesciare i luoghi comuni": il camper di Matteo Renzi arriva nella capitale mentre in Regione Lazio si è appena consumato l'ultimo atto dello scandalo dei fondi del Pdl, con le dimissioni della presidente Renata Polverini, ma nel suo intervento all'Auditorium della Conciliazione, davanti ad un migliaio di persone, il sindaco 'rottamatore' preferisce non parlare dell'argomento e conquista la sua platea con autoironia e rompendo gli schemi della 'politica politicante'. "Sembra che chi ha proposte sia un bambinello. Bisogna parlare di Casini, di Vendola, del doppio turno e perfino del bagno alla turca come dice Benigni", si scherisce Renzi mentre mostra un filmato in cui Maurizio Crozza lo ritrae come un infante con il suo orsetto. La platea capisce il messaggio e si scalda, comincia ad applaudire, come più volte farà nel corso della serata. Una ragazza mostra un cartello "Che ne pensi se voto Renzi?". Tra quelli che stasera sono arrivati all'Auditorium molti i delusi, di centrodestra e di centrosinistra. Come Rosalba, che dopo aver votato per anni Berlusconi cerca in Renzi un'alternativa. Come il signor Giuliano, che con un gruppo di altri dieci esodati come lui, è venuto fin qui per sapere cosa pensi Renzi a riguardo ed in questo modo decidere chi votare alle primarie. 
 Il camper guidato da Billy, il fedele autista angelo custode che ha già percorso 2.691 chilometri, attraverso Veneto, Liguria, Toscana e Lombardia, arriva nel tardo pomeriggio fuori dagli studi della Rai, dove lascia il sindaco di Firenze per la registrazione di una puntata di Porta a Porta che andrà in onda più tardi. Poi via, il camper riparte per parcheggiarsi a pochi passi dal Vaticano. Nelle stesse ore Pier Luigi Bersani è a centinaia di chilometri di distanza, nel milanese, per intervenire alla festa del partito a Sesto San Giovanni. A precedere l'arrivo del rottamatore boyscout a Roma ha tenuto banco anche una polemica sui manifestini che pubblicizzavano l'evento: affissi negli spazi previsti ma privi del regolamentare timbro comunale. Un "clamoroso autogol" come lo ha definito lo stesso comitato organizzatore di Renzi su Twitter, che ha chiesto scusa per lo scivolone, ringraziando i radicali (che avevano sollevato il caso) per la segnalazione. Atteggiamento che ha pagato, almeno con il segretario radicale Mario Staderini che in giornata ha ritwittato un soddisfatto "Well done (ben fatto, ndr)", le "scuse sono un segno di forza". E anche stasera in maniche di camicia come di consueto, e con un discorso a braccio, Renzi ha dimostrato almeno la forza di voler "difendere il suo sogno", come ha promesso ai suoi tre figli, perché la sua - come ha sottolineato - a differenza di quella di Monti, è una proposta che ha "anima e orizzonte. Che va oltre al giorno dopo giorno".  
