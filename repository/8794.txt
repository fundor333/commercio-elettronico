#titolo Nautica: Seatec 2013 a Carrarafiere dal 6/2 all'8/2 - Nautica e Sport - Mare
   (ANSA) - FIRENZE, 1 FEB - Si terrà dal 6 all'8 febbraio nei padiglioni di  CarraraFiere Seatec 2013 , undicesima edizione della rassegna di tecnologie, subforniture e design per imbarcazioni yacht e navi, che quest'anno presenta 437 espositori, dei quali 259 italiani e 178 provenienti da 27 Paesi stranieri (erano 632 in tutto l'anno scorso). 
 "Sono attesi oltre diecimila operatori da più di trenta Paesi - ha detto il direttore di CarraraFiere Paris Mazzanti - per un evento che richiama l'attenzione di tutto il mondo della nautica". 
 Nonostante gli ultimi tre anni di difficoltà, afferma CarraraFiere, la cantieristica italiana dei grandi yacht rimane leader mondiale nel settore con una quota del portafoglio ordini mondiale pari al 42%, leadership confermata dal fatto che delle circa 4.500 unità oltre i 30 metri della flotta mondiale 1.291 siano state costruite in Italia. 
 Nell'ambito di Seatec, presentata oggi a Firenze, si svolgono anche Compotec, rassegna dei materiali compositi, e Yare, dedicato ai servizi post vendita degli yacht.(ANSA).  
