#titolo Andrea Calevo, in azienda da sempre  - Cronaca
LERICI (LA SPEZIA) - Andrea Calevo sapeva che avrebbe guidato l'azienda di famiglia fin da quando era un ragazzino. Aveva infatti solo 15 anni quando il padre Giuseppe, erede della Calevo Nestore&Figlio, morì lasciando la proprietà della società ai suoi famigliari: la moglie Sandra Caterina, e i figli Laura e - appunto - Andrea. 
 Inizialmente gestì l'azienda la signora Calevo. Ma dopo aver conseguito la laurea in Economia e Commercio all'università di Parma, è stato naturale per Andrea Calevo subentrare al padre alla guida della Calevo Nestore & Figlio, azienda storica dello Spezzino, specializzata nella fornitura di materiali per l'edilizia. Andrea Calevo - dicono in paese - è molto conosciuto e inserito a Lerici e nella Val di Magra. Da ragazzo ha anche militato come calciatore in squadre minori dello spezzino. Gli amici lo definiscono "un ragazzo per bene, capace, in grado di sapersela cavare sempre". Il gruppo Calevo è un'azienda storica nel panorama industriale spezzino. 
 Nata nel 1888 per mano di Nestore Calevo, il nonno di Andrea, l'azienda attualmente occupa una quarantina di dipendenti. Stando a quanto riferito dagli investigatori, ha un fatturato che si aggira sui 10 milioni di euro, nonostante la forte crisi che sta caratterizzando il settore dell'edilizia. Il quartier generale dell'azienda è nel comune di Arcola. 
 L'azienda produce e commercia materiali come serramenti, articoli per il riscaldamento, pavimenti. Inoltre produce tubi forati, canne fumarie, ferro lavorato, blocchi in argilla e pietrisco, travetti per i solai, chiusini e pozzetti. Passata di padre in figlio per oltre un secolo, si è ingrandita fino a diventare una delle realtà più importanti non solo della provincia della Spezia. 
 Due gli anni-chiave: il 1964, quando nello stabilimento di Arcola si comincia a vendere la calce proveniente dalla fornace di proprietà della famiglia; il 1974 , quando il ramo produttivo dell'azienda viene scisso da quello commerciale. Ma, nel 1997, arriva improvvisa la morte di Giuseppe Calevo. In seguito a questo lutto hanno dapprima guidato l'azienda la mamma Sandra e la sorella Laura, in attesa che il piccolo Andrea crescesse. Nel 2003, la decisione dell'azienda di entrare nel settore della produzione dei prefabbricati e dei manufatti edili.  
