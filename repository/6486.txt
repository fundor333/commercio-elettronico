#titolo E Israele pensa ad 'armada volante'  - Mondo
di Aldo Baquis 
 TEL AVIV - Una 'armada volante' - forte di almeno 100 aerei da combattimento - e una pioggia di missili balistici Jericho sono gli strumenti a cui Israele potrebbe ricorrere per esorcizzare la minaccia nucleare iraniana, se l'opzione delle sanzioni dovesse rivelarsi ai suoi occhi inefficace. Oggi - nel giorno in cui il rapporto dell'Aiea ha confermato tutte le preoccupazioni della comunità internazionale sullo sviluppo da parte dell'Iran di armi nucleari - il governo israeliano è tornato a sollecitare la comunità internazionale ad adottare sanzioni "paralizzanti" e "micidiali" verso Teheran. Il ministro della Difesa Ehud Barak ha assicurato che per ora un attacco militare non è in agenda. Ma da tempo - su internet e non solo - circolano apocalittici scenari di guerra: scenari che, seppur non sempre attendibili, consentono almeno di aprire uno squarcio sul 'Bor', la sala di comando delle operazioni militari scavata nelle viscere della terra, sotto il Ministero della Difesa, a Tel Aviv. 
 LA 'ARMADA VOLANTE'  - Pochi Paesi hanno mai immaginato nella storia un attacco del genere, azzarda uno di questi scenari. All'ora prescelta si leveranno in cielo cento apparecchi, fra aerei da combattimento, da intercettazione, da rifornimento, da guerra elettronica e altri ancora. Prima di lanciarsi verso est, i piloti daranno un ultimo sguardo al loro Paese: secondo questa ricostruzione, uno su tre non tornerà dalla missione. Gli aerei F16i e F15i sono del resto in grado di raggiungere l'Iran senza rifornimenti in volo anche con un carico di ordigni, ha affermato in questi giorni la Tv commerciale israeliana. 
 LA ROTTA DI VOLO  - Due anni fa uno studio dettagliato delle opzioni militari di Israele aveva identificato tre rotte di attacco: una lungo il confino turco-siriano; un'altra sulla Giordania; una terza su Arabia Saudita ed Iraq. Nel frattempo le relazioni con la Turchia si sono molto deteriorate, mentre l'attenzione della Siria si è spostata sulle questioni interne. Questi sviluppi potrebbero essere presi in considerazione dagli strateghi di Israele, che peraltro già nel 2007 colpirono una installazione nucleare in Siria senza che i sistemi di difesa di Damasco si rendessero tempestivamente conto dell'incursione. 
 GLI OBIETTIVI DA COLPIRE  - "Se costretto ad agire da solo - osserva Efraim Kamm, del Centro di studi strategici dell'Università di Tel Aviv - Israele è d'altronde in grado di portare a termine una sola ondata di attacchi" sull'Iran. Dunque la selezione degli obiettivi - che i vertici iraniani hanno disperso sull'intero territorio e spesso protetto sotto terra - risulta determinante. Secondo uno degli scenari apparsi su internet, Israele non cercherà quindi di distruggere l'intera rete degli stabilimenti nucleari iraniani, ma solo quelli ritenuti d'importanza critica: le località che vengono spesso menzionate sono Natanz, Isfahan, Kom, Arak. Quanto alla centrale di Bushehr, vi è chi ritiene che vada risparmiata, per non provocare una fuga di materiale radioattivo. In questa fase potrebbero entrare in azione i missili Jericho II e Jericho III, contro i quali l'Iran risulta impotente. Per intaccare gli obiettivi principali, dovrebbero esserne impiegati diverse decine. Ma in realtà anche in questo caso il successo d'Israele non sarebbe assicurato, avvertono numerosi analisti. Perché le cognizioni accumulate dagli scienziati iraniani rimarrebbero intatte, mentre i danni materiali delle incursioni potrebbero essere riparati in due anni al massimo. 
 L'EFFETTO PSICOLOGICO  - Israele deve dunque prefiggersi pure "un effetto psicologico": con un attacco così dirompente (e inevitabilmente sanguinoso nei suoi effetti sulla popolazione civile) da dissuadere ogni futuro dirigente iraniano dal riprendere in mano progetti nucleari. La traduzione in termini pratici di questo concetto confina - negli scenari più estremi - con la science-fiction. Si parla di raid sulle infrastrutture del Paese, e forse anche contro la sua leadership politica. 
 UN SALTO NEL BUIO  - Le incognite di un attacco del genere restano comunque infinite. Oltre alla prevedibile reazione dell'Iran e dei suoi alleati regionali (Hezbolalah e Hamas) sulle città d'Israele o su obiettivi all'estero, l'azione preventiva appare in effetti a molti esperti una roulette russa. Se fallisse, o riuscisse solo in parte minima, l'effetto sarebbe un'ulteriore radicalizzazione del regime degli ayatollah. L'esperienza insegna inoltre che quando fu attaccato dall'Iraq di Saddam, l'Iran reagì con una guerra caparbia di otto anni. Mentre Israele sa che un conflitto di un mese è già superiore alle capacità d'assorbimento delle proprie retrovie.  
