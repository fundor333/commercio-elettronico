#titolo Vw Maggiolino si scopre, da fine marzo la nuova cabrio - Prove  e Novità - Motori
  di Nuviana Arrichiello 
 NIZZA - Icona di stile e di sportivita', ma anche simbolo degli anni sessanta e settanta, della beat generation e di chi ha sempre voluto distinguersi dalla 'massa'. Dopo il lancio della sorella coupe', torna sul mercato a partire da fine marzo la versione cabriolet del Maggiolino. Un mito che si rinnova, pur conservando le peculiarita' e le caratteristiche che negli anni l'hanno reso una vettura simbolo del marchio Volkswagen. Basta guardare i numeri: dal 1949 ad oggi sono stati  565 mila i Maggiolini decappottabili venduti tra prima generazione (dal 1949 al 1998, anche se in alcuni mercati la vendita e' proseguita fino al 2003) e seconda (nota come New Beetle e introdotta proprio a partire dal 2003). Piu' difficile stabilire quanti esemplari cabrio siano stati venduti in Italia: di quelli storici si ha notizia di circa diecimila unita', secondo le cifre diffuse dal registro Asi, mentre delle New Beetle cabrio si parla di una cifra che raggiunge quota 8.500. 
In Italia il nuovo Maggiolino cabrio, costruito nell'impianto di Puebla in Messico, sara' in vendita a partire da 23.800 euro. Due gli allestimenti disponibili: design, per chi insegue lo stile, e sport, per chi non rinuncia a una guida piu' dinamica. In abbinamento, i piu' 'nostalgici' potranno scegliere tre pack aggiuntivi, che rievocano gli stili degli anni passati: fifty edition (piu' stilosa) e seventy (elegante), disponibile a partire dall'allestimento design, ed infine la sixty edition (dall'allestimento sport) dal carattere piu' cool. Ricca la possibilita' di personalizzazione di questa vettura che puo' contare su dodici differenti colori della carrozzeria e due per la capote, undici rivestimenti diversi, in tessuto e in pelle, dodici modelli di cerchi e ben cinque motorizzazioni differenti. 
Si tratta di propulsori turbo quattro cilindri a iniezione diretta. Tre i motori benzina:1.2 TSI, 1.4 TSI e 2.0 TSI rispettivamente da 105, 160 e 200 cv. Per quanto riguarda il diesel l'offerta si arricchisce con due motori TDI, un 1.6 da 105 cv e un 2.0 da 140 cv ( tutti i motori possono essere abbinati ad un cambio manuale o ad un DSG). 
Esternamente quello che balza agli occhi sono le dimensioni maggiorate rispetto alla versione precedente: e' infatti piu' lunga di 152 mm e piu' larga di 84 mm, mentre risulta piu' bassa di 29 mm a tutto vantaggio della sportivita'. Tutto questo si traduce in una maggiore capienza: il nuovo Maggiolino conserva la configurazione quattro posti e vanta una capacita' di carico di 225 litri sia con capote chiusa che aperta. A proposito di quest'ultima, vale la pena sottolineare che l'apertura avviene in appena 9,5 secondi, anche in movimento fino a 50 km/h. In Italia e' previsto di serie il frangivento posteriore che si puo' ripiegare e inserire nel bagagliaio. 
Come gia' sulla coupe', anche la versione scoperta monta un sistema di protezione roll bar di serie capace di aumentare la sicurezza passiva. A disposizione, inoltre, ABS, EDS, ASR, ISOFIX, airbag frontali e quelli per testa e torace degli occupanti della parte anteriore dell'abitacolo.  
