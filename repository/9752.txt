#titolo Gentlecare, cure 'gentili' a misura pazienti Alzheimer - Speciali ed Eventi - Ambiente&Energia
  ROMA - Un percorso di cura, assistenza e riabilitazione a misura di paziente e familiari, programmi di stimolazione e riabilitazione studiati ad hoc che la famiglia può continuare a casa in autonomia quando il paziente è dimesso e una parola d'ordine: il malato al centro delle cure, tutto ruota intorno al suo benessere e alle sue esigenze. E' il modello Gentlecare che, applicato da quasi 20 anni presso il Centro Regionale Alzheimer dell'Istituto Geriatrico Golgi di Abbiategrasso, ha permesso considerevoli cambiamenti nelle cure ai malati di Alzheimer e demenze correlate e quindi facendo la differenza sul "destino" del singolo paziente.  
A raccontare i risultati ottenuti dalla certificazione del modello gentlecare e la dottoressa Francesca Vitali. La Certificazione nasce dal progetto sviluppato dalle due strutture ottima senior (che detiene l'esclusiva per il marchio in Europa) e Bureau Veritas, con il supporto di un consulente esterno. Tale progetto ha reso oggettivabile secondo specifici indicatori il modello sviluppato dalla terapista canadese Moyra Jones sullo standard canadese (gentlecare). Di tale modello si sottolinea che tutte le attività di formazione e consulenza vengono svolte da Ottima senior che è la detentrice del marchio in Europa e tutte le attività di certificazione vengono svolte da Bureau Veritas che ha l'esclusiva per la certificazione.  
L'applicazione del modello, dal '93, ha cambiato l'esito delle cure: prima, spiega Vitali, "il nostro era un approccio 'allenante' interamente focalizzato sul recupero di funzioni perse che non dava risultati duraturi e comportava stress e frustrazione per il malato". Adesso "adottiamo un approccio protesico - spiega - che significa fornire dall'esterno quello che il paziente ha perso, sì da compensare i deficit creati dalla malattia e ricostruire una routine di vita accettabile in analogia con quanto succede quando si aiuta un paziente amputato con una protesi". Si tratta di una 'protesi virtuale' molto complessa: "valutiamo le funzioni compromesse dalla malattia e le abilità residue nel paziente"; queste ultime vengono ottimizzate con percorsi riabilitativi ad hoc, mentre quelle perdute sono compensate con un intervento multiplo sul malato e sul suo ambiente di vita.  
Un esempio di "protesi" è l'uso di 'indicazioni' per favorirne l'orientamento nello spazio, oppure suggerimenti da parte dello staff e uso di semplici memotecniche per aiutarlo ad abbinare i vestiti o in altre attività quotidiane. Il percorso riabilitativo è personalizzato, segue una logica non basata su traguardi da raggiungere e coinvolge le famiglie: ad esempio la stimolazione della memoria avviene attraverso attività di reminiscenza svolte in un ambiente tranquillo e arricchito di elementi 'metacognitivi' legati a tratti salienti del passato del paziente, ai suoi valori, passioni e abitudini (foto, riviste, articoli, cartoline, oggetti personali). "Questo approccio - spiega Vitali - dà risultati nettamente diversi rispetto alla stimolazione cognitiva standard che applicavamo prima, perché proposte e richieste fatte al paziente non sono mai eccessive rispetto alle sue capacità e ne rispettano inclinazioni e tempi.  
E non è tutto, con Gentlecare la famiglia diviene parte attiva nella cura e al tempo stesso risorsa per gli operatori: la rete di servizi disponibile (dall'ambulatorio alla lungodegenza) offre un contatto precoce con la famiglia, la coinvolge in diversi momenti dell'intervento assistenziale e riabilitativo, quindi crea un rapporto di fiducia che consente di affrontare anche momenti critici, insuccessi e dilemmi etici. La famiglia viene formata per capire, interpretare e gestire i comportamenti del malato. Per esempio di fronte a un malato con comportamenti aggressivi la risposta non è la sedazione tout court, ma la soluzione delle cause nascoste dietro tale aggressività.  
Con GentleCare paziente e famiglia possono gestire al meglio le problematiche quotidiane, il malato conserva più a lungo le proprie abilità residue e i familiari cambiano il modo di guardare la malattia imparando a valorizzare i piccoli successi, a cogliere positivamente i nuovi equilibri. Il Centro è vissuto come una risorsa reale, conclude Vitali, in cui malato e famiglia trovano un concreto supporto fatto di interventi veri e propri, suggerimenti e orientamenti, o di solo ascolto.  
