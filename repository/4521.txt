#titolo L'Isola di Budelli in Sardegna all'asta  - In Viaggio
   E' stata depositata negli scorsi giorni la perizia che ha dato un valore all'Isola di Budelli: tre milioni di euro. Questo sarebbe il prezzo per acquistare l'isola dell'Arcipelago de La Maddalena, che nei prossimi mesi potrebbe venir messa all'asta dal giudice delle esecuzioni immobiliari del Tribunale di Tempio Pausania. L'Isola, infatti, si trova al centro di una vicenda fallimentare che vede da una parte una società milanese, attuale proprietaria dello squarcio di paradiso, e un immobiliarista olbiese e il vecchio custode che hanno richiesto, e ottenuto, la perizia, passaggio obbligatorio per poi mettere all'asta l'Isola di Budelli.    L'asta potrebbe saltare se il Governo, e in particolare il Ministero dell'Ambiente, farà prevalere il diritto di prelazione sull'isola, visto che Budelli è inserita all'interno di un sito di interesse comunitario del Parco marino internazionale delle Bocche di Bonifacio. L'Isola di Budelli, che ospita la Spiaggia "rosa", autentica perla del Parco nazionale dell'arcipelago della Maddalena, tutelata da vincoli di conservazione che includono anche il divieto di calpestio, è un vero paradiso naturale, ed è quindi sottoposta a vincoli paesaggistici, ambientali e idrogeologici. (ANSA).  
