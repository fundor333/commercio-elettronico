#titolo Serbia-Kosovo: Ashton, arrivare presto accordo su area Nord - Altre news - ANSA Europa
     (ANSA) - BRUXELLES, 12 MAR - Procede ormai a tappe forzate il
lavoro diplomatico dell'Ue per facilitare il dialogo fra
Belgrado e Pristina, cruciale per l'apertura dei negoziati di
adesione della Serbia. Nei colloqui con i leader serbi a
Bruxelles, l'alto rappresentante per la politica estera Ue,
Catherine Ashton, ha ''sottolineato l'importanza di raggiungere
un accordo sulle questioni ancora aperte fra le due parti al
piu' presto possibile'', in primis quella del Nord del Kosovo. Queste le parole di Ashton, al termine dell'incontro nella tarda
serata di ieri con il presidente serbo Tomislav Nikolic, il
premier Ivica Dacic e il vicepremier Aleksandar Vucic.    Nel corso della riunione, ''abbiamo avuto una discussione
aperta e sostanziale'' riferisce Ashton in una nota diffusa dopo
i lavori. ''Abbiamo rivisto i progressi raggiunti finora nel
dialogo - riferisce l'alto rappresentante Ue - e abbiamo parlato
in particolare dell'attuazione degli accordi gia' raggiunti e
delle necessita' di finalizzare le discussioni sulle questioni
aperte, in particolare sul Nord del Kosovo, in vista del
prossimo round del dialogo previsto il 20 marzo a Bruxelles''. Sottolineando l'importanza di chiudere un'intesa sui punti in
sospeso ''al piu' presto possibile'', Ashton ricorda che
riferira' ad aprile agli Stati membri dell'Ue ''degli accordi
raggiunti e del lavoro in corso per attuarli''. Dopo la riunione
di ieri, la prossima tappa del lavoro di mediazione per l'alto
rappresentante per la politica estera Ue e' prevista giovedi' a
Pristina, dove incontrera' il primo ministro Hashim Thaci e i
leader dei partiti del Kosovo. 
   Dal canto suo, dopo l'incontro di Bruxelles il presidente
serbo ha osservato che Pristina ha ceduto sul nodo dei poteri
alle comunità di serbi del Kosovo, e un accordo potrebbe essere
siglato con Belgrado entro la fine di marzo. ''Pristina, che
finora aveva insistito per una soluzione rispondente alla sua
legislazione, alla fine ha ceduto'', ha detto Nikolic ai
giornalisti, come riferito dalla Tanjug. "L'accordo sarà firmato
il 20 o il 28 marzo", ha aggiunto sottolineando che ciò potrebbe
incoraggiare la Ue a concedere alla Serbia una data per l'avvio
del negoziato di adesione. I colloqui, ha osservato, sono stati
sinceri e concreti. Belgrado chiede la costituzione in Kosovo di
associazioni delle municipalità serbe, dotate di effettivi
poteri esecutivi, cosa questa che le autorità di Pristina hanno
finora sempre respinto. Il 20 marzo è in programma a Bruxelles
un nuovo round di negoziati, il settimo, fra i premier Ivica
Dacic e Hashim Thaci. Il dialogo tra Belgrado e Pristina si
tiene da due anni con la mediazione della Ue.(ANSA).
