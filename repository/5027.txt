#titolo Vacanza d'inverno a prova di bimbo - Idee - In Viaggio
  I bambini sono tali anche in vacanza : amano giocare, divertirsi, sono aperti a nuove esperienze spesso più dei genitori, sopportano lunghi spostamenti e visite culturali se sono pensati apposta per loro. Che sia al mare, magari con una crociera, o sugli sci: anche per una pausa invernale con tutta la famiglia meglio scegliere destinazioni con attrazioni ad hoc, dai corsi per aspiranti sciatori alle mostre a prova di bambino. 
In Italia tutte le maggiori  città d'arte  permettono di ritagliare degli spazi in cui protagonisti sono i più piccoli.  Roma  ha dedicato anche un portale web a chi viaggia con bambini, con itinerari brevi e raccontati in modo da incuriosire i turisti in erba. Le attrazioni calibrate per chi viaggia in famiglia sono diverse: il  Bioparco  è aperto ad esempio tutto l'anno e non è distante dal Museo di Zoologia. A Villa Borghese, approfittando di una giornata di sole, si può affittare una bicicletta oppure entrare nella  Casina di Raffaello , la ludoteca che organizza di continuo mostre e laboratori. I più grandi troveranno interessanti le attività multimediali di  Technotown . Altro luogo che sa affascinare tutti è il  Planetario di Roma  che ha un ricco cartellone di spettacoli e una programmazione sempre aggiornata. Firenze  è un'altra meta da tenere in considerazione perché prevede, tra le altre, tante attività gratuite pensate per le famiglie. In tutti i quartieri ci sono ludoteche per trascorrere del tempo in compagnia di altri bambini, ma anche le biblioteche comunali hanno una sezione per i più piccoli, come quella delle Oblate, a due passi da piazza del Duomo. Nei musei statali chi ha meno di 18 anni non paga l'ingresso e se si acquista la Firenze Card i ragazzi entrano gratis nelle strutture aderenti. Se i bambini sono stanchi di ammirare Madonne agli Uffizi si può concedere loro anche una visita al  Museo del Calcio  di Coverciano. D'obbligo andare al  Museo dei ragazzi  dentro Palazzo Vecchio che tra l'altro propone itinerari accattivanti nei quartieri più turistici della città. Al  Museo Galileo Galilei  i piccoli 'genietti' troveranno pan per i loro denti. Genova  è un altro centro che ha particolarmente a cuore le famiglie. Non solo l' Acquario  che è un'attrazione 'must' anche se si viaggia senza figli, ma anche la  "Città dei bambini e dei ragazzi"  dove scienza e tecnologia diventano gioco, il Museo dell'Antartide, il Galata Museo del Mare o il Museo Luzzati. Musei e Palazzo Ducale organizzano percorsi "dedicati" ai più piccoli. 
Pensano ai bambini anche le città meno grandi. Una proposta particolare è ad esempio quella di  World of Dinosaurs  da poco prolungata fino a metà febbraio a Bastia Umbra e a Grosseto, tutti i sabato e domenica. Si tratta di un allestimento speciale che mostra dinosauri ricostruiti a grandezza naturale, seguendo le novità delle ultime scoperte scientifiche. Insomma un po' come toccare con mano i protagonisti di  Jurassic Park , ma a rischio zero in fatto di attacchi da T-Rex o Velociraptor. 
Chi alla vacanza nella città d'arte preferisce la  neve  può approfittare delle numerose promozioni attive nei comprensori sciistici italiani. In  Trentino Alto Adige  la settimana bianca è a prova di famiglia: a parte le scuole di sci con corsi per ogni età e ogni livello, in pista ci sono spesso anche miniclub e Kindergarten per intrattenere i più piccoli. Attivo anche lo Ski Family Trentino che porta tutta la famiglia sugli sci al prezzo dello skipass dei genitori.  Dolomiti Family Fun  è il programma che fino a fine marzo propone ai più piccoli una divertente scuola di sci sulle Dolomiti, mentre in  Val di Fiemme , dal 27 gennaio al 3 febbraio, Cavalese e Predazzo ospiteranno per i piccoli fan dello Zecchino D'Oro un concerto del Piccolo Coro "Mariele Ventre" dell'Antoniano durante una settimana di spettacoli. 
Il  mare d'inverno  non è proibito ai bambini. Certo quello che 'stressa' i grandi – jet lag, ore di volo, cibo esotico – si moltiplica se i protagonisti sono i più piccoli. Un modo per accedere a spiagge da sogno senza rinunciare a tutti i comfort utili quando si viaggia in famiglia è una bella  crociera , magari ai  Caraibi , con volo diretto per Miami e poi via al largo in nave. Senza contare che una volta in Florida sarà difficile resistere alla tentazione di intrattenersi in alcuni dei più grandi  parchi divertimento  al mondo.  
