#titolo Usa 2012: sondaggio, Obama avanti 7 pt su Romney - Mondo
SONDAGGIO, OBAMA AVANTI SU ROMNEY DI 7 PUNTI  
A FARE LA DIFFERENZA GLI ELETTORI INDIPENDENTI  
WASHINGTON  
(ANSA) - WASHINGTON, 8 MAG - Barack Obama è avanti di sette punti percentuali sul suo sfidante, Mitt Romney, tra gli elettori già registrati alle elezioni del 6 novembre. E' quanto emerge dal sondaggio Reuters-Ipsos, condotto attraverso interviste telefoniche tra il 3 e il 7 maggio. Oggi il presidente si attesta sul 49%, Romney è fermo al 42. Un piccolo passo avanti per Obama rispetto al mese scorso, quando la distanza tra i due era di appena 4 punti, con Barack sempre avanti ma solo 47 a 43%. A favorire l'avanzata del candidato democratico, l'appoggio da parte degli elettori indipendenti che sono favorevoli alla sua politica per il 48%, contrari solo il 40%. 
 SOROS PER OBAMA, DONA 2 MILIONI DOLLARI  - Il miliardario George Soros scende in campo nelle elezioni presidenziali americane e dona 2 milioni di dollari a due gruppi che appoggiano il presidente Barack Obama. Secondo quanto riferisce il quotidiano Wall Street Journal, destinatari degli assegni staccati da Soros - da un milione ciascuno - sono il super-Pac American Bridge 21st Century, un comitato elettorale per la rielezione del presidente, e l'American Votes, un'organizzazione gestita dai democratici che contribuisce al coordinamento delle attività del partito in tutto il Paese. Nel 2004 Soros era arrivato a finanziare ben 23 milioni di dollari ai gruppi che si opponevano alla rielezione di George W. Bush. Da allora tuttavia i suoi finanziamenti sono stati relativamente modesti, scelta motivata dal fatto che il miliardario non intendeva più essere una figura di rilievo nella politica elettorale. Quest'anno le donazioni effettuate da Soros rappresentano però una delle somme più elevate versate da un singolo. 
 OBAMA LANCIA 'TSUNAMI' SPOT NEI 9 STATI INCERTI  - Barack Obama ora fa veramente sul serio: la sua macchina elettorale ha pagato spot del valore di 25 milioni di dollari che saranno trasmessi in tv e on-line nei nove stati considerati incerti. Politico.com parla di 'tsunami' voluto da Barack per risollevare le sue percentuali di popolarità ancora incerte nelle zone che tra meno di sei mesi saranno decisive per la sua rielezione alla Casa Bianca. In particolare, verrà diffuso in maniera massiccia l'ultimo spot, 'Go', visibile sul sito Ansa-Usa wwwpotus2012.it, un video 'positivo', che ha l'obiettivo di lanciare un messaggio di speranza a un elettorato ancora scontento e in preda alla crisi economica. 
   
    
