#titolo Domani sentenza a Kochi. polizia, maro' irreprensibili  - Uomini e Mare - Mare
  Â (INDIA) (dell'inviato Maurizio Salvi) (ANSA) - KOCHI (INDIA), 17 DIC -  Massimiliano Latorre  e  Salvatore Girone  hanno tenuto ''un comportamento irreprensibile'' durante i mesi trascorsi a Kochi in liberta' dietro cauzione ed hanno ''sempre rispettato'' le restrizioni loro imposte. Le parole dell'ufficiale di polizia incaricato di sorvegliarli arrivano alla vigilia dell'esame da parte dell'Alta Corte del Kerala di una richiesta dei maro' di ottenere una 'licenza' di due settimane in Italia per trascorrervi le feste natalizie. 
 Il commissario Ajith Kumar, che ha guidato l'inchiesta sull'incidente in cui i fucilieri del San Marco sono accusati di aver ucciso il 15 febbraio due pescatori indiani, ha assicurato in una intervista all'ANSA di ''non avere alcun rilievo da fare al loro comportamento, che e' stato ineccepibile''. 
 Nel colloquio, in cui l'ufficiale e' apparso sorridente, disteso e quasi distaccato da una vicenda che in primavera lo ha invece totalmente assorbito, ha spiegato che ''il mio compito dopo la fine dell'inchiesta e' in gran parte terminato''. ''L'unica responsabilita' che ho - ha indicato - e' di sorvegliare che rispettino le condizioni per la liberta' provvisoria disposte dal giudice e si presentino tutti i giorni per firmare un registro. E posso confermare che lo hanno sempre fatto, per cui non ho rilievi da sollevare''. 
 Circa l'esame della domanda di licenza che i maro' hanno presentato, il commissario Kumar, senza sbilanciarsi, ha detto che ''il giudice prendera' conoscenza dei pareri del governo centrale e di quello del Kerala, e poi decidera'''. I documenti a sostegno dell'autorizzazione ad espatriare per due settimane sono stati presentati il 14 dicembre dall'avvocato P. Vijaya Bhanu. E fra essi vi sono tre dichiarazioni giurate: due di Latorre e Girone ed una terza del console generale a Mumbai, Giampaolo Cutillo, a nome della Repubblica italiana. 
 Il caso e' stato assegnato alla sala n.5B dell'Alta Corte e se ne occupera' il giudice P.Bhavadasan, che in mattinata decidera' in che momento della giornata esso verra' esaminato. L'attesa e' grande e inversamente proporzionale alla disponibilita' delle autorita' coinvolte a fare previsioni su quanto decidera' il giudice. 
 Dopo la visita a Kochi del ministro della Difesa  Gianpaolo di Paola , che ha avuto una buona eco nella stampa locale, la delegazione italiana e' attualmente guidata dall'ambasciatore a New Delhi, Giacomo Sanfelice. Il ministro degli Esteri  Giulio Terzi  oggi ha espresso l'auspicio che i due militari italiani possano rientrare a casa per il Natale, esprimendo ''fiducia'' sul fatto che - al di la' del permesso temporaneo per rientrare in Italia - la questione possa risolversi ''rapidamente'' e definitivamente davanti la Corte suprema indiana che deve decidere sulla giurisdizione (italiana o indiana) della vicenda. 
 Nell'eventualita' di un via libera domani da parte dell'Alta Corte del Kerala, si e' appreso, e' gia' stato predisposto un piano che prevede l'arrivo da Roma a Kochi di una personalita' intorno al 21 dicembre, incaricata di riportare in Italia i due. Fonti italiane che da tempo seguono la vicenda hanno evidenziato che l'atteso si' si baserebbe anche sulle solide garanzie offerte dagli interessati e dal governo italiano. Esso contribuirebbe fra l'altro a smorzare in parte il forte disappunto generato a Roma dalla lunga attesa per la sentenza della Corte Suprema, rinviata ora a gennaio 2013. 
 Se invece la situazione non si dovesse sbloccare, ha detto all'ANSA il sottosegretario agli Esteri Staffan de Mistura, ''e' in cantiere un crescendo di iniziative politico-diplomatiche-giudiziarie, anche a livello internazionale''. L'incidente che ha coinvolto Latorre e Girone sembra ormai essere passato in secondo piano anche qui in Kerala, dove sorprendentemente ad un sondaggio realizzato online dal quotidiano The Times of India sull'opportunita' o meno di concedere ai due la licenza, hanno partecipato solo 20 persone, di cui tre hanno risposto si' e 17 no.(ANSA).  
