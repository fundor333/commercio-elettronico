#titolo Unicoop Firenze: ricavi 2012 -0,47% - Distribuzione - Terra&Gusto
  - FIRENZE - Unicoop Firenze archivia il 2012 con un fatturato da 2,4 miliardi di euro, in calo dello 0,47% rispetto al 2011. Lo afferma in una nota la stessa cooperativa, che rivendica "un esito positivo anche in termini di utile commerciale", e dichiara che nel 2011 il patrimonio netto della cooperativa raggiungeva quota 1,5 mld di euro. 
Il comparto alimentare ha registrato un incremento del fatturato pari al 2,1%, mentre crescono sia l'afflusso della clientela (+2%), sia il numero dei soci (+2,19%). 
" Per quanto riguarda il segmento 'no food' - afferma Unicoop Firenze - in questo momento la cooperativa è impegnata in un ridimensionamento della rete ipermercati, con un conseguente calo delle vendite di questo comparto. In particolare nel 2012 l'Iper di Montecatini e Sesto Fiorentino hanno quasi dimezzato la loro superficie di vendita diventando due superstore e razionalizzando le vendite delle merceologie extralimentari: questa ristrutturazione continuerà anche nel 2013 investendo gli Iper di Montevarchi, Cascina, Arezzo e Lastra a Signa".  
