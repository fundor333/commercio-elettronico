#titolo Van Marwijk: vincera' il piu' concentrato - Mondiali Sudafrica
  (dell'inviato Leonardo Nesti) 
   
 (ANSA) - JOHANNESBURG - Alla terza finale della sua storia l'Olanda sogna il titolo. E si prepara al match decisivo di domenica sera a Johannesburg in pieno stile olandese: il ct Bert Van Marwijk ha convocato mogli, fidanzate e figli per una vigilia da trascorrere in famiglia. La squadra tornera' infatti in campo solo domani mattina per il penultimo dei suoi allenamenti sudafricani.    Van Marwijk ha intanto fatto il punto sulla sua squadra, che dovrebbe essere schierata con la formazione tipo: De Jong, squalificato nella semifinale, tornera' accanto a Van Bommel in mediana, relegando in panchina De Zeeuw (le sue condizioni comunque non preoccupano dopo il calcione rimediato da Caceres) e soprattutto Van der Vaart, che probabilmente sara' impiegato come jolly da giocare nella ripresa. 
   
 Sembra confermatissimo l'assetto offensivo con il trio Kuyt-Sneijder-Robben alle spalle di un Van Persie che fin qui e' stato il meno convincente degli Orange: ''Migliora di partita in partita e ha tutta la mia fiducia - ha assicurato il tecnico - non sono d'accordo con chi lo giudica fuori forma, e' in forma e pronto a giocare una grande finale''.    La cosa che Van Marwijk teme di piu' della sua Olanda e' pero' l'atteggiamento. Ben cosciente di avere a disposizione una truppa dai piedi eccellenti, il ct olandese teme l'arroganza, la supponenza o un calo di concentrazione. E' anche per questo che ha deciso di lasciare ai giocatori due giorni per svagarsi: ''Quello che potrebbe fare la differenza - ha detto - e' la concentrazione''.    Anche perche' l'avversario di domenica sera ama molto tenere la palla e questo potrebbe creare non pochi problemi agli olandesi. Sfuggendo, in conferenza stampa, ad ogni tipo di parallelo o di rievocazione storica (''giochiamo per gli olandesi, non per le rivincite, ne' per le statistiche'') il tecnico crede che quello spagnolo sia il calcio piu' bello del mondo. 
   
 ''La Spagna - ha detto e' la squadra che in questi ultimi anni ha giocato il migliore e piu' bel calcio. Ma se ho molto rispetto per questa squadra - ha aggiunto - non sono assolutamente scoraggiato. Anche noi abbiamo begli argomenti da far valere. Questa finale sara' una sfida formidabile e noi siamo molto fiduciosi''.    Wesley Sneijder, giocatore simbolo di questa squadra, candidato al Pallone d'oro ed al premio riservato al miglior giocatore del Mondiale, ha intanto messo a tacere le voci sul suo mercato e giurato fedelta' all'Inter, almeno per la prossima stagione. ''Resto - ha detto - giochero' per tutta la prossima stagione con l'Inter. Il mio cuore e' a Milano, con l'Inter ho vinto tutto nell'ultima stagione e resta ancora molto da vincere come la Supercoppa Europea, la Supercoppa italiana e la Coppa del mondo per club, che sono bei trofei''. Sneijder ha ribadito di sapere che c'e' per lui un ''interesse concreto'' del Manchester United. Il presidente dell'Inter Massimo Moratti aveva precisato ieri che il trequartista olandese non e' in vendita.   
