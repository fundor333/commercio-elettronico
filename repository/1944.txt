#titolo Musica: il Roccella Jazz Festival nei 150 anni Italia - Italia 150
di  Ezio De Domenico 
 In Calabria torna dal 12 al 20 agosto per la 31/a edizione  Rumori Mediterranei , il festival di musica jazz di Roccella Jonica diretto da  Paolo Damiani , anche quest'anno con grandi nomi, da  Danilo Rea  a  Moni Ovadia  e  Nicola Piovani , che chiuderà la manifestazione dirigendo un'orchestra nazionale di giovani talenti. E una dedica particolare ai  150 anni dell'Unità d'Italia , su cui gioca anche il sottotitolo scelto per la manifestazione,  'Unitalia in attesa' . " Nel nostro laboratorio di Roccella Jazz - spiega Damiani - la celebrazione dei 150 anni dell'Unità non ci parla soltanto di Garibaldi, Mazzini e Verdi. Ci chiede piuttosto come sta il Sud d'Italia oggi, interrogandoci sul significato concreto dell'Unità: se l'Italia è 'una' e perché il Mezzogiorno sembra essere sempre un po' diverso, più povero e precario. Quando, venendo dal nord per raggiungere Roccella, si oltrepassa l'ultimo casello dell'Autostrada del Sole, si sconfina in un Paese altro. 
 Aspettando strade, ospedali, scuole e servizi degni d'Europa, celebriamo comunque un'Italia molteplice, plurale e varia". "Roccella Jazz, in questo senso - aggiunge Damiani - ha anticipato i tempi, facendo ascoltare fin dalla sua nascita, 31 anni fa, musicisti e suoni provenienti da ogni dove, ma tutti con pari dignità. Forse ciò è accaduto grazie al Mediterraneo, e ai mille viaggi che inscena dai tempi di Omero: spostamenti che raccontano curiosità, conoscenza, accoglienza, cultura. Sappiamo tutti quanto l'opera lirica, la radio, le bande, certe canzoni e musiche da film, abbiano contribuito in modo decisivo all'Unità d'Italia, alla nascita di dinamiche collettive che hanno sostanziato al livello più alto il significato della parola 'Cultura': evidenziando il suo ruolo strategico nel permettere, nelle differenze dei territori e delle popolazioni, la nascita di nuove creazioni e di idee in grado di trasformare il Paese". 
 Il Rinascimento/Risorgimento di Roccella quest'anno offre diverse declinazioni dell'Unità, dallo straordinario lavoro di Danilo Rea sull'Opera al progetto "Jewish" di Coen, dalle scorribande vocali di Cristina Zavalloni al "Pensiero Perfetto" di Donà e Riondino, dall'omaggio di Eddie Gomez al calabrese Scott LaFaro (e un convegno metterà in nuova luce gli apporti italiani alle origini del jazz), fino a "Senza confini" di Moni Ovadia, all'Unità poetica tutta al femminile di Di Battista. La conclusione della manifestazione è affidata ad un progetto fortemente simbolico costruito con Nicola Piovani: un'orchestra nazionale di giovani talenti provenienti dai Conservatori di tutta Italia, guidati dal Maestro, che dirigerà personalmente le sue musiche.  
