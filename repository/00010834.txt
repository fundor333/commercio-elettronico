#titolo False indennita' disoccupazione, truffa all'Inps da 16,5 mln  - Cronaca
Una truffa all'Inps per 16,5 milioni di euro è stata scoperta nell'agro nocerino nel corso di una indagine disposta dalla procura della Repubblica di Nocera Inferiore (Salerno). Dalle prime notizie trapelate (l'operazione è ancora in corso) la colossale truffa sarebbe stata messa a segno da una gruppo criminale che, con la creazione di false ditte nel settore industriale e terziario, si sarebbe fatta erogare l'ingente somma di denaro per indennità di disoccupazione, maternità e malattia. Sono in corso perquisizioni a Pagani e in altre località dell'agro sarnese nocerino da parte dei carabinieri del comando provinciale di Salerno, dei colleghi dei nuclei ispettorati carabinieri del lavoro di Salerno e Napoli e dai funzionari dell'Inps. Le perquisizioni riguardano sedi di aziende e studi professionali e patronati. L'indagine della magistratura avrebbe consentito di bloccare l'erogazione per altri 13,8 milioni di euro, già contabilizzati.  
