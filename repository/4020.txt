#titolo 'Gay in squadra? Cacciamoli', è bufera - Altri Sport
WASHINGTON - "No, non credo ci sia spazio per i gay nello spogliatoio... e se ci sono li dovremmo cacciare...". Parole decisamente omofobe quelle pronunciate qualche giorno fa da una delle stelle dei San Francisco 49ers, Chris Culliver, che stanno infiammando la vigilia del Superbowl, la seguitissima finale del campionato professionistico di football americano. Di fronte allo sdegno generale, i proprietari della squadra di Culliver hanno subito preso le distanze dal loro giocatore: "Rifiutiamo nettamente queste dichiarazioni, nella nostra squadra - scrivono i proprietari dei 49ers - non c'é spazio per nessun tipo di discriminazione.". Frasi necessarie, se pensiamo che proprio San Francisco è una delle città americane con la maggiore presenza gay, un elemento di tolleranza radicata nei decenni che contraddistingue la storia di quella città californiana. Lo stesso giocatore è stato costretto in fretta e furia a chiedere scusa: "Chiedo perdono per le orribili parole di ieri, mi dispiace di aver offeso, spero di crescere e imparare da questo errore", spiega contrito. Ma a molti questo passo indietro non é bastato. Alcuni hanno chiesto che venga allontanato e non giochi il Superbowl. Ovviamente tutto ciò non accadrà.  
