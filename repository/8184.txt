#titolo Un viaggio nella piccola Offida  - In Viaggio
  (di Eugenia Romanelli)   
La conoscono in pochi, Offida, cittadella arroccata su uno sperone di roccia al centro del subappennino marchigiano tra le valli dei  fiumi Tesino e Tronto , e anche per questo suo aspetto appartato, intimo e riservato si presta benissimo ad un ritiro romantico ma anche un week end con amici 
Proprio per l’atmosfera suggestiva e pittoresca, dal 2008 fa parte nel club dei  Borghi più belli d'Italia , oltre che vantare una tradizione culinaria di tutto rispetto.  
Prima di cominciare il tour del luogo, infatti, merita sedersi a tavola per assaporare i gusti e i profumi del territorio: non può mancare ovviamente il  Rosso Piceno  e l’ Offida Pecorino DOC , ma i due piatti da non perdere, soprattutto se oltre ad essere golosi si è anche curiosi, sono i cosiddetti “ Funghetti ” e i “ Chici' ripieni ”: il funghetto è un dolce povero e antico che si conserva a lungo, ha base di anice e assomiglia a un tortino sul quale emergono delle forme bianche, simili a cappelle di funghi, dure e cave all'interno; il Chicì invece è una schiacciata piatta in pasta di pane sottile ripiena di tonno, alici, capperi e peperoni tritati.  
La storia del luogo è molto interessante e ha fonti sono antichissime. Addirittura i documenti sembrano parlare di tombe picene e di resti romani. Le prime tracce risalgono però al 500 d.C., quando gli ascolani fuggirono per l'invasione longobarda e fondarono vari castelli nei colli piceni, compresa Offida.  
Le vicissitudini nei secoli sono varie, sia in epoca carolingia che durante il Sacro Romano Impero, ma da ricordare in particolare c’è il 1039, anno in cui Longino d'Azone cedette all’Abbazia di Farfa il castello di Ophida: da lì, nel 1261, papa Urbano IV istituì il Presidato Farfense, governatorato distaccato da Farfa e indipendente da qualsiasi diocesi, e nel 1292 papa Niccolò IV concesse ai comuni marchigiani la facoltà di eleggere podestà, consoli e priori (per Offida un riconoscimento ufficiale delle sue istituzioni). Dopo una lunga guerra con Ascoli, nel XVI, la città stipulò una tregua e nel mentre tutto quello che sottostava al Presidato di Farfa passò sotto la giurisdizione dello Stato della Chiesa: Offida passerà sotto la diocesi di Ascoli.  
Nel 1831 papa Gregorio XVI la eleva al rango di città. Il resto è storia moderna. Da vedere, qui, c’è tantissimo. Forse la tappa più originale è il  teatro Serpente Aureo  del XIX secolo, col suo elegante portico quattrocentesco, costruito sull'antica casa comunale. Decorato dopo l’unità d’Italia con stucchi dorati e dipinti a tempera, è davvero un capolavoro. Ancora oggi attivo, conta tre ordini di diciassette palchetti e un loggione su pianta "a boccascena" o a "ferro di cavallo", tipica dei teatri settecenteschi. Molto interessante anche il  Palazzo comunale  del XIII secolo, col suo portico e la sua loggetta (da vedere, all’interno,  la Pinacoteca : cfr articolo correlato).  
Poi c’è l’ ex convento dei Francescani  (Minori Osservanti), eredità di un castello più antico, e il  Monastero di San Marco , che ancora oggi ospita le monache benedettine. Se la  Chiesa di Santa Maria della Rocca  è uno dei maggiori monumenti dell'intera regione Marche, la  Chiesa della Madonna del Suffragio  contiene fregi bizantini, mentre nel  Santuario di Sant'Agostino  è conservata una preziosissima croce reliquiaria, la "croce santa".  
Da vedere anche la  Chiesa Collegiata  e il  Santuario del Beato Bernardo , ma l’architettura religiosa non si esaurisce qui e gli appassionati potranno perdersi tra le varie altre acquesantiere della città. Infine, l’ ospedale : l’antica struttura, nata come Opera Pia con il nome di SS. Trinità, fu costruita da una milizia inerme del sec. XIII che girava per predicare la penitenza e la pace tra gli esseri umani.  
