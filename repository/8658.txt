#titolo Ad Aosta mostra-evento su Guttuso  - Arte e Cultura
  Evento di punta della nuova stagione espositiva in Valle d'Aosta, la mostra 'Il realismo e l'attualita' dell'immagine', dedicata a Renato Guttuso, permettera' al pubblico di ammirare le opere del principale protagonista dell'arte italiana del secondo Novecento. Allestita nel Museo archeologico regionale di Aosta dal 28 marzo al 22 settembre e visitabile tutti i giorni dalle 10 alle 19 (ad esclusione del lunedi), l'esposizione intende approfondire i temi prediletti della produzione artistica di Renato Guttuso (1912-1987), la cui esecuzione figurativa ha affrontato tematiche sociali e di impegno politico, per abbracciare poi soggetti tratti dal lavoro proletario, dalle suggestioni di paesaggi urbani e dalla fascinazione della figura femminile. Nelle sale espositive saranno esposte circa 40 opere, selezionate dal critico d'arte Flaminio Gualdoni in collaborazione con Franco Calarota, tra dipinti a olio, chine e acquarelli, che documenteranno, da un lato, le diverse tecniche utilizzate dall'artista e, dall'altro, il percorso tematico elaborato da Guttuso con grande liberta' d'immaginazione e originalita' di soluzioni, spaziando tra ritratti, figure, nature morte, paesaggi e scene di vita sociale. Guttuso ha rielaborato gli stimoli di matrice espressionista, le suggestioni dell'arte popolare della sua terra di origine (la Sicilia), senza dimenticare l'influenza del cubismo di Picasso, che conobbe personalmente nel 1946, ponendosi in opposizione con le tendenze astratte tipiche della pittura del Novecento. Le opere in mostra illustrano diversi soggetti a lui cari: i contadini e la gente del popolo, le sensualissime donne - prima fra tutte la sua musa, Marta Marzotto - e le splendide nature morte.  
