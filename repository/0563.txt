#titolo Nautica: Ok da Comune Varazze per passaggio maxi yacht - Nautica e Sport - Mare
  (ANSA) - VARAZZE, 29 GEN - Il Comune di Varazze e' favorevole al transito dello yacht Frey nell'area demaniale per raggiungere il cantiere ex Baglietto, per gli ultimi lavori di rifinitura. 
Lo ha reso noto l'assessore all'Urbanistica dopo un'istanza presentata dai lavoratori del cantiere. L'arrivo dello yacht, un 46 metri attualmente fermo in banchina a La Spezia, consentirebbe secondo l'armatore e liquidatore dei Baglietto, Federico Galantini, almeno 7-8 mesi di lavoro. Ma all'arrivo dell'imbarcazione si oppone Paolo Vitelli, patron della Azimut e del porticciolo turistico, attuale gestore della banchina lungo la quale si affaccia il cantiere.    "Rifinire un'imbarcazione di quelle dimensioni in 8 mesi e' impossibile - spiegano alla Azimut -. Non vediamo come sia possibile effettuare un lavoro simile in un cantiere inagibile per motivi di sicurezza, dove le attivita' potrebbero essere interdette dalle autorita' competenti, senza progetto, macchinari, attrezzature idonee e un coordinamento della gestione delle attivita' e un magazzino materiali". (ANSA)  
