#titolo Lavitola: avviso proroga indagine Bari a Berlusconi - Cronaca
  L'ex presidente del Consiglio, Silvio Berlusconi, è destinatario di un avviso di proroga delle indagini per altri sei mesi. Il leader del Pdl è indagato a Bari, in concorso con Valter Lavitola, ex direttore dell'Avanti, per aver indotto Gianpaolo Tarantini a rendere dichiarazioni mendaci alla magistratura nell'inchiesta sulle escort. 
 Il provvedimento di proroga - motivato, a quanto è dato sapere, dalla complessità delle indagini in corso - è stato firmato dal gip del tribunale di Bari Sergio Di Paola, su richiesta del procuratore aggiunto inquirente Pasquale Drago. Lo stesso provvedimento di proroga era stato notificato circa un mese fa a Lavitola poiché il nome del faccendiere napoletano è stato iscritto prima di quello dell'ex premier nel registro degli indagati. 
 L'inchiesta fa riferimento alle presunte pressioni esercitate da Lavitola, su richiesta di Berlusconi, per indurre Tarantini a mentire sul giro di escort portate a casa dell'allora premier tra il 2008 e il 2009. Secondo l'accusa, su istigazione dell'allora capo del governo e in cambio di almeno 500.000 euro ricevuti da Berlusconi, Lavitola avrebbe indotto Tarantini a rendere dichiarazioni false alla procura di Bari negli interrogatori del 19 e 31 luglio 2009. Fatti sui quali indaga anche la procura di Roma che ritiene, limitatamente al periodo marzo-luglio 2011, che Lavitola, Tarantini, la moglie di quest'ultimo, Nicla Devenuto, e due collaboratori di 'Gianpi' abbiano estorto danaro a Berlusconi (che quindi sarebbe parte lesa) in cambio delle menzogne precedentemente dette alla procura di Bari. 
 Davanti ai pm baresi, infatti, Tarantini ha sempre sostenuto che Berlusconi non sapeva che quelle donne fossero prostitute. Secondo i magistrati baresi, invece, dagli atti emergerebbe che l'allora capo del governo era consapevole di avere rapporti sessuali con escort.  
