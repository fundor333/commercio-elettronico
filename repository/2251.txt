#titolo Honduras: Carlos Pavon - Le Stelle - Mondiali Sudafrica
  Prima di appendere gli scarpini al chiodo, l'attaccante 'giramondo' vuole regalare al suo paese la prima vittoria nella fase finale di un Mondiale. Per Carlos Pavon, 36 anni, quella in Sudafrica sara' probabilmente l'ultima recita con la maglia dell'Honduras, prima di un meritato tributo d'addio per quello che resta il miglior cannoniere nella storia del suo paese con 57 reti realizzate in 96 partite. 
 Comunque vada a giugno in Sudafrica, la notte del 14 ottobre scorso, quella del match decisivo nelle qualificazioni contro El Salvador, restera' a lungo impressa nella memoria di Pavon e di tutto l'Honduras. Indescrivibile e spettacolare, quella notte ha ribaltato quello che sembrava essere l'incontrovertibile verdetto di pochi giorni prima, quando la prima sconfitta dei 'catrachos' nel loro fortino di San Pedro in Sula (l'unica della lunghissima strada verso la qualificazione al mondiale) 3-2 contro gli Stati Uniti, sembrava aver fissato il verdetto finale: Honduras agli spareggi e Costa Rica in Sudafrica alle spalle di Usa e Messico. E invece proprio contro El Salvador, Carlos Pavon realizzo', di testa su assist di Suazo, il gol (il settimo delle qualificazioni) piu' importante della sua lunga carriera che, complice il rocambolesco pareggio tra Stati Uniti e Costa Rica, con la formazione centroamericana avanti due a zero e raggiunta proprio al '90,  e' valso all'Honduras la seconda qualificazione alla fase finale di un Mondiale: 28 anni dopo la partecipazione all'edizione di Spagna 1982. La festa oltre che in campo, con la cartolina del lungo abbraccio tra Pavon e Guevara, da oltre 15 anni leader indiscussi della nazionale,  e' esplosa a San Pedro Sula, Tegucigalpa, La Ceiba e in tutto l'Honduras ed e' durata fino a mattina, quando all'aeroporto, di ritorno da El Salvador, i 'catrachos' furono accolti da oltre 30.000 persone. Una carriera da giramondo quella del 36enne attaccante di El Progreso, che dopo aver esordito giovanissimo nella formazione locale del Real Espagna, comincia senza troppa fortuna la sua avventura in Europa. 
 A soli 22 anni, Pavon, ingaggiato dal Valladolid, si confronta con Liga spagnola, ma viene duramente respinto, e dopo una stagione senza reti torna in centroamerica ma sul territorio messicano. E proprio qui arriva la sua consacrazione come goleador. Gioca prima nel Necaxa, dove realizza 7 gol in 29 partite, poi all'Atletico Celaya, dove si rende protagonista di due buone stagioni con 34 gol in 57 partite, e infine ai Monarcas Morelia, dove ripete le buone prestazioni che gli valgono nuovamente l'interesse di club europei.Questa volta, pero', non sara' la Spagna la destinazione di Pavon, bensi' l'Italia, e precisamente l'Udinese. Il suo inizio nei bianconeri e' buono, dopo tanti gol nel precampionato esordisce infatti nell'agosto del 2001 in serie A con un gol alla prima gara, e gioca discretamente altre partite senza pero' segnare. Pochi mesi dopo, nel gennaio 2002, durante il mercato di riparazione, il Napoli, allora in serie B, lo acquista nell'ambito della cessione di Jankulovski all'Udinese. 
 Il suo rendimento in Campania non convince la dirigenza e Pavon non va mai a segno. A fine stagione arriva l'inevitabile rescissione consensuale del contratto e il ritorno, piu' ombre che luci, in Messico nel Cruz Azul. Da li' continua il suo lungo peregrinare, Guatemala, Stati Uniti, Messico (nei Galaxy con Beckham), ma solo in patria, nel suo Real Espagna, riesce a trovare la via del gol con continuita'. Dopo un girone di qualificazione straordinario, condito da sette reti, ora Pavon sogna il suo primo gol in un Mondiale: dopo, appendere gli scarpini al chiodo sarebbe piu' facile.  
   
