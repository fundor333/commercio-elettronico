#titolo Due cuori e una capanna di lusso  - In Viaggio
  (di Ida Bini) 
   
   
   
 In tempo di crisi anche le catene alberghiere più esclusive e i tour operator specializzati in destinazioni lontane ed esotiche, un tempo riservate a pochi, propongono vacanze scontate, pacchetti e offerte con prezzi concorrenziali, decisamente alla portata di un numero maggiore di viaggiatori.  
 Anche  Cuba  e le sue spiagge da sogno rientrano nei programmi di numerosi operatori che offrono gli splendori naturalistici, le meraviglie architettoniche delle città, le tradizioni e le nuove attrattive dell’isola più famosa dei Caraibi. Lo dimostrano i numeri, che hanno segnato un aumento del 5,8 per cento nei primi sei mesi dell’anno scorso rispetto al 2011. “Tra i tantissimi arrivi sull’isola”, spiega il  direttore dell’ufficio turistico di Cuba a Milano, Aleida Lydis Castellanos Abdala,  “i turisti italiani sono leggermente in calo ma le previsioni sono assolutamente positive” .  
 E c’è da crederle se un milione e 600mila persone l’anno scorso hanno scelto le bellezze di Cuba: i dati ufficiali raccontano che tra le mete turistiche si distinguono L’Havana e Varadero mentre stanno emergendo Santiago, Villa Clara, le terme di Elguea con le sue acque ricche di zolfo e le isolette, i cosiddetti  cayos , in particolare quello di Santa Maria. Tra le novità turistiche ci sono due nuovi alberghi a cinque stelle, la costruzione di nuove marine e di campi da golf e il miglioramento degli aeroporti e delle strade che attraversano l’isola caraibica. 
 Ecco perché scegliere Cuba come destinazione  può essere un’esperienza piacevole oltre che conveniente. E c’è solo l’imbarazzo della scelta per chi vuole unire relax, romanticismo, sport e divertimento al mare di Cuba: l’isola offre 7mila chilometri di costa e 1.600 tra isolotti e atolli corallini, tutti da scoprire. Le spiagge più belle e frequentate per le strutture sportive e la bellezza naturale sono tantissime, ognuna con caratteristiche proprie che vanno dalla sabbia fine e bianca a quelle tradizionali con le palme e la vegetazione che arriva fino al mare; da quelle ampie con le strutture turistiche e con la possibilità di fare sport ai piccoli atolli, magari un po’ scomodi da raggiungere ma circondati dall’acqua più limpida e azzurra che si possa immaginare.  
   
 Tra i lidi che stanno emergendo per la presenza di nuovi ed esclusivi resort c’è l’isolotto corallino di  Cayo Coco , sull’arcipelago dei  Jardines del Rey , formato da 400 isole piatte e selvagge, collegate a Cuba da una lunga strada a pedaggio. E’ il luogo perfetto per chi ama il contatto con la natura e le immersioni: i suoi fondali sono uno spettacolo ma altrettanto invitanti sono le sue spiaggette, una più bella dell’altra, da  Colorada  a  La Jaula  e a  Los Flamencos . A poca distanza sorge la riserva naturale di  Cayo   Paredon Grande , isola quasi disabitata, ancora poco sfruttata dal turismo. 
 Bellissima, sempre a poca distanza da Cayo Coco, è  Cayo Guillermo , incantevole isolotto corallino, frequentato dallo scrittore Ernest Hemingway quando soggiornava a Cuba. Oggi le sue strutture alberghiere sono scelte da un turismo d’élite, attirato soprattutto dalla pesca d’altura. Fiore all’occhiello di Cayo Guillermo è il suo litorale, 22 chilometri di sabbia bianca e borotalcata, circondato da una fittissima vegetazione dove nidificano fenicotteri rosa, aironi e pellicani. Per soggiorni romantici sulla spiaggia si possono scegliere vari resort, come il  Cayo Coco Melià  con bungalow e suite; il  Marlin Marina Cayo Coco-Guillermo  o il  Sol Cayo Guillermo  in stile coloniale.  
 Proseguendo sulla striscia di terra dei Jardines del Rey si arriva all’isola corallina di  Cayo Santa Maria  e a  Cayo las Brujas , bellissima spiaggia di sabbia bianca che si allunga per 4 chilometri sul mare limpido e turchese dell’arcipelago. Le altre spiagge da non perdere sono  Los Ensanchos , splendida baia di sabbia bianca, e  La Estrella .  
   
 Un’altra destinazione imperdibile è  Varadero , nella penisola di Hicacos, a 140 chilometri da L’Avana. E’ una spiaggia attrezzatissima e forse un po’ caotica, ma la sua sabbia finissima e l’acqua limpida e turchese perdonano l’eccessiva folla e i rumori. Lungo i suoi 21 chilometri si possono praticare sport acquatici e fare passeggiate e piacevoli bagni, anche se, non essendoci la barriera corallina, non è frequentata per le immersioni. In alcuni tratti nasconde grotte come la  cueva de Ambrosio , con importanti esempi d’arte rupestre cubana. Varadero è famosa anche per i più divertenti locali notturni e i bar sulla sabbia, le migliori strutture alberghiere e resort ricchi di atmosfera, come gli esclusivi  Paradisus Varadero  e  Iberostar Varadero  o il  Resort e Spa Sandals Royal Hicacos  in stile coloniale.   
 Anch’essa molto turistica, ma bella da levare il fiato, è la spiaggia di  Guardalavaca , a sud est di Cuba, sulla costa atlantica. Possiede una spiaggia bianchissima, a forma di conchiglia, lunga tre chilometri, circondata da pini e da alberi che arrivano fino al bagnasciuga. E’ frequentata da chi fa immersioni, dai velisti e da chi cerca bagni di sole e di mare e si rilassa ai  chiringuitos  sulla sabbia dove non manca mai un complessino che suona musica cubana. Nei dintorni è possibile scoprire spiagge deliziose come  playa Don Lino , una striscia di sabbia bianca attorniata da rocce coralline, e  playa Estero Ciego  o Esmeralda, una stretta striscia di sabbia bianca fra l’azzurro dell’oceano e il verde degli alberi di uva caleta. La gente la chiamava Estero Ciego, laguna cieca, per una piccola laguna circondata dalle mangrovie, che si sviluppa a pochi metri dal mare, alle spalle della spiaggia. Oggi questo lido è circondato da magnifiche strutture alberghiere di lusso, dal  Brisas Guardalavaca Hotel al  Resort e Spa Paradisus Rio de Oro  tra palme di cocco e sabbia fine.A 6 chilometri sorge la  bahía de Naranjo , trasformata in un parco con un acquario dove si assiste a spettacoli di leoni marini e di delfini e si nuota con loro in una piscina naturale.  
 Per maggiori informazioni:  www.cuba-si.it  
