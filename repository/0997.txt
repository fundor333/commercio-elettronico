#titolo Notte verde Nordest, rete citta' 'bike sharing' - Speciali ed Eventi - Ambiente&Energia
  Parte da Schio, nel Vicentino, il progetto ''Venice bike sharing'', la rete tra le citta' del Nordest con una card unica per il bike  sharing. E' il primo esempio di rete intermunicipale per una mobilita' sostenibile che coinvolge piu' territori ed e' nato nell'ambito  della Notte Verde del Nordest. Domani sera, al Lanificio Conte, la presentazione del progetto con i sindaci dei primi comuni coinvolti.      
   
 Nella 'Manchester d'Italia', come viene definita la cittadina scledense, si incontreranno i rappresentanti dei comuni di Schio,  promotore dell'iniziativa, Treviso, Bassano del Grappa, San Dona' di Piave, Venezia e Villorba, insieme al referente di Bicincitta', una  delle aziende italiane che fornisce il servizio di bike sharing. Attualmente ogni citta' finora interessata al progetto ha la propria  tessera elettronica ricaricabile per il noleggio delle biciclette, con le proprie tariffe. Il progetto vuole creare una tessera unica,  possibilmente uniformando il canone di noleggio e le agevolazioni. 
   
 ''Abbiamo approfondito la cosa con l'ente gestore e non abbiamo rilevato gravi difficolta' tecniche - illustra il vice sindaco di  Schio Giorgio Pizzolato, con delega alla Mobilita' e all'Innovazione -. I primi otto comuni coinvolti hanno dimostrato vivo interesse.  Dopo l'accordo politico, i tempi di avvio del bike sharing condiviso sarebbero brevi. Ovviamente l'iniziativa e' aperta, per cui ben  vengano altre adesioni''. Bicincitta' e' un sistema di bike sharing che offre ai comuni l'opportunita' di distribuire ai cittadini in  modo semplice una certa quantita' di biciclette pubbliche e di monitorarne in tempo reale la presa e il deposito''. 
   
 Attraverso l'utilizzo di una tessera elettronica, il singolo utente puo' prelevare la bicicletta in qualunque cicloposteggio a  colonnina presente sul territorio e riconsegnarla ovunque trovi un altro cicloposteggio libero, anche se diverso da quello di origine.  ''Questo - aggiunge Pizzolato - consente una fruizione molto rapida e flessibile: l'utente puo' adoperare il mezzo solo per il periodo  del quale effettivamente necessita, utilizzando la bicicletta che, specie nei brevi tragitti, e' dimostrato essere il mezzo piu' veloce,  oltre che non inquinante. Attualmente, pero', il servizio e' utilizzabile solo all'interno di ciascun comune che ne usufruisce, per cui  ad esempio un utente di Schio non puo' usare il servizio di bike sharing di Treviso, benche' fornito dallo stesso gestore''.    
