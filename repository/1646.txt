#titolo Giunta Puglia, si' monitoraggio acque canale Reale - Acqua: Dalle Regioni - Ambiente&Energia
  BARI - ''Dopo l'adozione del provvedimento di autorizzazione provvisoria allo scarico del depuratore consortile di Carovigno nel Canale Reale, abbiamo avviato oggi un progetto di costante monitoraggio delle acque, che sara' eseguito dall'Arpa Puglia, volto ad individuare eventuali alterazioni di qualsiasi natura imputabili all'impianto di depurazione, a tutela del recapito''. Lo ha detto l'assessore alle Opere pubbliche e Protezione civile della Regione Puglia, Fabiano Amati, con riferimento alla delibera approvata poco fa dalla giunta regionale.     ''A Carovigno infatti - ha spiegato l'assessore - e' stato realizzato un nuovo depuratore consortile a servizio degli abitati di Carovigno, San Michele Salentino, San Vito dei Normanni, nonche' delle localita' di Pantanagianni/Pezze Morelli, Specchiolla, Torre San Sabina, che presto entrera' in esercizio. Il nostro Piano di Tutela delle Acque individua quale recapito finale dello stesso impianto il mare Adriatico mediante condotta sottomarina, ma poiche' al momento sono in corso i procedimenti per rifunzionalizzare la condotta come indicato nel piano, nei giorni scorsi e' stata rilasciata un'autorizzazione provvisoria per 12 mesi, che abilita Aqp a sversare le acque purificate nel Canale Reale, al fine di intervenire prontamente sulla grave condizione igienico-sanitaria in cui versa l'area e le sue marine''. 
''Poiche' il Canale Reale - si legge nella nota - sorge in una zona rilevante da un punto di vista ambientale, e purtroppo gravemente inquinata a causa del mancato esercizio del depuratore, abbiamo ritenuto necessario verificare, per tutti i 12 mesi di durata dell'autorizzazione provvisoria e costantemente, lo stato ambientale delle acque marine e le sue eventuali alterazioni dello stato chimico e biologico''.  
