#titolo Siria, rientrati italiani rapiti: no blitz per noi - Mondo
di Michele Esposito 
 ROMA - ''Non sappiamo chi ci ha sequestrati, ma non c'e' stato alcun blitz per la nostra liberazione''. E' ancora giallo sul rapimento di Oriano Cantani e Domenico Tedeschi, i due tecnici italiani catturati nella zona di Damasco lo scorso 18 luglio e liberati venerdi' scorso. I due connazionali, dipendenti di due ditte fornitrici di Ansaldo Energia, sono rientrati oggi in Italia, ''finalmente al sicuro'', come evidenziato dal ministro degli Esteri Giulio Terzi. Ma, neppure una volta usciti dalla Siria, i due hanno chiarito la loro vicenda, sulla quale restano ancora diversi punti oscuri.     Atterrati a Ciampino nel primo pomeriggio, Cantani e Tedeschi sono apparsi in buona salute, accolti dal capo dell'Unita' di Crisi della Farnesina Claudio Taffuri e dalla moglie di Oriano, Anna Maria Micheli, accompagnata dal figlio. Incalzati dai cronisti presenti, i due non hanno pero' fugato i dubbi che sin da ieri aleggiavano sul loro sequestro e, in particolare, sull' identita' dei rapitori, se appartenenti a frange ribelli o lealiste. ''Ancora oggi non siamo riusciti a capire chi ci abbia rapito, ma abbiamo saputo che a liberarci e' stato l'Esercito siriano'', ha affermato Cantani. Sulle modalita' del rilascio, l'uomo ha osservato come ''sia troppo complicato spiegarle'', limitandosi a dire che ''la nostra liberazione e' andata bene, e' stata una cosa tranquilla, non abbiamo avuto degli altri problemi''. Per il rilascio, ha concluso, ''non'' e' stato necessario alcun blitz.   Per ora resta quindi la ''grande soddisfazione'' espressa dal presidente Giorgio Napolitano e dal ministro degli Esteri Giulio Terzi, che ha ricordato la ''complessita'' della situazione dei due rapiti, ''perche' da 10 giorni il ravvivarsi della guerra civile e soprattutto delle operazioni nella zona di Aleppo e Damasco avevano creato ulteriori situazioni di pericolo per i nostri due tecnici''.    La liberazione di Cantani (64 anni) e Tedeschi (36), era stata annunciata ieri dalla tv di Stato siriana che, mostrandoli in alcune immagini, aveva sottolineato come i due fossero stati ''rapiti da terroristi armati''. La loro cattura era avvenuta il 18 luglio, sulla strada per l'aeroporto di Damasco, da dove i due avrebbero dovuto lasciare il Paese insieme ad altri colleghi. Entrambi lavoravano per due ditte subappaltatrici di Ansaldo Energia. Cantani, di origini venete, e' residente a Ponzone, in provincia di Alessandria. Tedeschi, di origini pugliesi, vive invece a Roma con una compagna e una figlia piccola.  Entrambi saranno sentiti dalla procura di Roma, che sulla vicenda aprira' un fascicolo. Allora, forse, i numerosi interrogativi avranno una risposta.  
