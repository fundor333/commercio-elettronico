#titolo Stop Tar a trasferimenti rifiuti Roma in 4 impianti Lazio - Istituzioni e UE - Ambiente&Energia
  ROMA - Il Tar del Lazio ha sospeso il decreto del ministro dell'Ambiente Clini che ha permesso al commissario per l'emergenza rifiuti di individuare quattro impianti dove destinare la spazzatura di Roma. Gli impianti che secondo il piano dovevano ricevere i rifiuti della Capitale, evitando così l'emergenza nella capitale, sono quelli di Albano laziale (Roma), Viterbo, Colfelice e Castelforte (Latina). In ottemperanza al decreto del ministro Clini il 15 gennaio scorso il commissario Goffredo Sottile aveva individuato i quattro impianti per trattare i rifiuti indifferenziati di Roma, Fiumicino, Ciampino e Stato del Vaticano. Il percorso istruttorio e la motivazione alla base dell'individuazione dei quattro impianti cui conferire i rifiuti indifferenziati di Roma "denotano un insufficiente e lacunoso esame dei presupposti". E' un passaggio delle ordinanze con le quali il Tar del Lazio ha accolto le richieste del Comune di Albano Laziale, della società Saf (Società Ambiente Frosinone), della Provincia di Frosinone e dell'Unione dei Comuni Antica Terra di Lavoro.     Sono gli stessi giudici amministrativi - la II sezione bis, presieduta da Eduardo Pugliese - a individuare i presupposti di fatto insufficienti: "la mancata completa verifica della sussistenza di una situazione di effettiva indilazionabile emergenza specificamente riferita all'impossibilità di risolvere 'in loco' la questione del trattamento meccanico biologico dei rifiuti urbani prodotti dai Comuni di Roma Capitale, Fiumicino, Ciampino e dallo Stato della Città del Vaticano; la mancata considerazione e valutazione analitica dei dati di fatto, i quali appaiono indicare, alla stregua dei rilievi effettuati dal N.O.E. di Roma, la sussistenza di una quantomeno teorica capacità residua degli impianti TMB di Roma; la conseguente mancata stretta valutazione comparativa delle confliggenti esigenze rilevanti, dovendosi evitare l'aggravamento della situazione degli impianti siti in altri ambiti territoriali della Regione Lazio oltre i limiti consentiti da un principio di stretta necessità in relazione a un'acclarata urgenza; la necessità di considerare anche l'effettiva situazione di capienza e funzionamento concreto degli impianti coinvolti, mediante ulteriore istruttoria tecnica in contraddittorio con tutti i soggetti interessati". CLINI, RICORRERO' A CONSIGLIO STATO 
"Ricorrerò immediatamente al Consiglio di Stato, ma nello stesso tempo trasmetterò tutti gli atti, compreso l'ordinanza del Tar, alla Procura della Repubblica di Roma". Lo ha detto a Udine il ministro dell'Ambiente, Corrado Clini, commentando la sospensione del suo decreto sui rifiuti a opera del Tar del Lazio. ''Non posso credere - ha proseguito Clini - che il Tar ha consapevolmente deliberato di proseguire in una pratica sanzionata da una procedura di infrazione comunitaria e contraria alla legge''.  
''Faccio presente  che gli accertamenti svolti dal Nucleo operativo ecologico dei Carabinieri, che sono organo di polizia giudiziaria, possono essere contestati solo attraverso una querela di falso''. Lo ha rimarcato il ministro dell'Ambiente, Corrado Clini, in merito alla sospensione del decreto da parte del Tar del Lazio.    ''Il decreto del 7 gennaio 2013 - ha continuato Clini - ha individuato gli impianti di Tmb e quelli per la valorizzazione energetica dei rifiuti utilizzabili sulla base della capacità residua comunicata ufficialmente dalla Regione Lazio il 24 dicembre 2012''. Successivamente, a causa della contestazione dei dati della Regione da parte delle provincie di Frosinone, Latina e Viterbo, il Ministro dell'Ambiente ha disposto un accertamento da parte del Nucleo Operativo Ecologico dei Carabinieri per accertare l'effettiva capacità  degli impianti ed il loro funzionamento.    ''Con un rapporto del 1 febbraio 2013 - ha quindi aggiunto il ministro - i Noe hanno comunicato che nel 2012, la capacità dei Tmb di Roma è pari a 935.000 tonnellate/anno. Considerando il volume totale dei rifiuti della capitale (depurato del 30% di raccolta differenziata), la quantità di rifiuti da trattare risulta pari ad almeno 1.400.000 tonnellate/anno, ovvero oltre 450 mila tonnellate in eccesso rispetto alla capacità dei Tmb della provincia di Roma''. Pertanto, ha concluso Clini, ''il pieno impiego della capacità residua di tutti gli impianti Tmb della Regione - ha concluso Clini - a partire da quello  di Colfelice, che da solo potrebbe coprire oltre il 35% del fabbisogno, con una capacità residua di 169.986,760 tonnellate annue, è essenziale per far fronte all'emergenza''.  ALEMANNO, TAR RISCHIA VANIFICARE SFORZO DIFFERENZIATA 
"La decisione dei giudici amministrativi del Tar che sospende il decreto ministeriale con il quale si imponeva il trattamento dei rifiuti a Colfelice, rappresenta motivo di grande preoccupazione per l'Amministrazione capitolina". Così in un comunicato il sindaco di Roma Gianni Alemanno.     "Il Ministro Clini ha già spiegato le ragioni tecniche che hanno motivato l'emanazione del decreto; per parte nostra, la Giunta ha recentemente deliberato che i rifiuti di Roma, Ciampino e Città del Vaticano, dopo il trattamento negli impianti laziali, siano smaltiti nel comprensorio di Roma Capitale e non nei territori dove sono collocati tali impianti - afferma Alemanno -. Gli sforzi per aumentare la raccolta differenziata che l'Amministrazione ha messo in campo per raggiungere l'obiettivo di legge e l'impegno dei cittadini per differenziare i rifiuti, rischiano di essere vanificati dalla decisione del Tar che non tiene evidentemente conto della complessità della situazione e della mancanza di alternative alle soluzioni individuate dal Patto per Roma e dal successivo decreto ministeriale".  
