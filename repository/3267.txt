#titolo Pellegrini, se ogni tanto Lucas mi dicesse 'brava' - Altri Sport
Philippe Lucas ha la fama di allenatore duro, inflessibile con i suoi atleti e anche parco di complimenti, come sta sperimentando Federica Pellegrini. "Ieri Lucas al telefono mi ha detto 'Molto bene', ma era preoccupato soprattutto di sapere se fossi stata precisa negli allenamenti della settimana. Magari un 'Brava!' ogni tanto...", ha scherzato l'azzurra che dopo aver segnato ieri la quarta prestazione mondiale dell'anno nei 200 metri dorso oggi ha nuotato i 100 in 1'01.79, due centesimi dietro Arianna Barbieri, chiudendo la due giorni del trofeo 'Citta' di Milanò "con un ottimo bilancio". "A dorso sono più a mio agio nei 200 ma anche i 100 mi divertono, cambia la prospettiva ma il resto è come lo stile libero. Devo sistemare alcuni aspetti tecnici come la partenza e la posizione della testa nelle apnee", ha spiegato Pellegrini, che ha cominciato a confrontarsi con un nuovo stile e quindi con nuove avversarie. "Mi sembrano divertite, non ho capito se mi prendono un po' in giro...", ha sorriso l'azzurra che ora punta agli Assoluti di aprile e al Mondiale di Barcellona "senza pormi obiettivi se non quello di divertirmi". L'operazione 'dimenticare il flop di Londra' è partita anche per il suo fidanzato Filippo Magnini (5/o nei 100 stile libero in 50.44), anche lui piuttosto provato dagli allenamenti di Lucas, e per Luca Dotto, che ora ha quasi tutto per sé Claudio Rossetto, ex allenatore di Pellegrini e Magnini. "Conta anche questo, condividere l'attenzione di un allenatore con atleti di grande calibro non è semplice, specialmente per uno sport come il nuoto dove i dettagli sono fondamentali - ha spiegato Dotto, che ha vinto i 100 metri stile libero in 49.12 - Sono tornato il nuotatore spensierato di prima, e ora voglio la finale al Mondiale, poi quel che succede, succede". 
 Pellegrini vola a dorso, ora mi sento piu' leggera  - Alla sua prima gara in carriera sui 200 dorso in vasca lunga Federica Pellegrini ha stupito se stessa: 2'10.99. "E' un tempo molto importante per me, nessuno se l'aspettava", ha sorriso l'azzurra che inizia a vedere gli effetti della svolta dopo il flop di Londra, incentrata sul nuovo allenatore, Philippe Lucas che a settembre raggiungerà a Narbonne, nel sud della Francia, e finalizzata a "tornare ai miei livelli cronometrici ante 2012". "Trovo il dorso uno stile molto elegante. Io nasco dorsista, poi hanno visto che a pancia in giù andavo molto più veloce...", ha spiegato la primatista mondiale dei 200 e 400 metri stile libero, che a pancia in su si cimenterà "senza pensare alla medaglia" anche in estate ai Mondiali di Barcellona che affronterà "in maniera molto tranquilla". Così è stato pianificato con Lucas. "Ho fatto di tutto per portare Lucas a Verona, gli abbiamo offerto una cifra molto alta, più di quello non potevamo fare - ha raccontato Pellegrini, stella del 3/o trofeo Città di Milano dove domani mattina sarà protagonista nei 100 dorso -. Lui non ha accettato, non per soldi ma per una sua scelta di vita. E lo seguirò". Lucas allena anche il suo fidanzato, Filippo Magnini, che invece rinvia a "dopo il Mondiale" la decisione se trasferirsi o meno. Entrambi sono seguiti da un nuovo preparatore atletico, Matteo Giunta, che Pellegrini ha abbracciato a fine gara per festeggiare il brillante tempo (a quasi 3" dal primato italiano di Alessia Filippi). "L'attività fuori dall'acqua è cambiata radicalmente e ne ho avuto giovamento, ormai negli ultimi anni il mio fisico non rispondeva alla preparazione atletica che facevo - ha spiegato Federica Pellegrini - Corro in pista e lavoro in palestra, e nuotare solo al mattino mi leva pensieri dalla testa. Poi il dorso mi ha fatto ritrovare leggerezza". E' invece appesantito dagli allenamenti Magnini. "Non ho mai lavorato così tanto - ha sorriso l'azzurro, 6/o nei 200 stile libero in 1'53.78 - era in preventivo un tempo così basso. Il futuro? Ora guardo anno per anno, continuo finché mi divertirò e mi piacerà stare in questo ambiente" 
    
