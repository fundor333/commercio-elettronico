#titolo Crociere: Msc punta verso i mari del Nord Europa - Crociere e Traghetti - Mare
  (ANSA) - GENOVA, 22 FEB - Quattro navi della flotta Msc puntano questa primavera-estate verso i mari del Nord: Mar Baltico e  Atlantico settentrionale, per crociere dentro ai paesaggi offerti dai fiordi d'Islanda, Svezia e Norvegia, dalla Scozia, dall'Irlanda, fino a toccare Reykjavik e San Pietroburgo. Lo ha reso noto la societa', pecisando che per il programma estivo delle crociere del gruppo, quattro navi saranno impegnate in navigazioni settentrionali: Msc Magnifica, Poesia, Musica e Opera. 
Su MSC Magnifica sono possibili itinerari verso Germania, Paesi Bassi, Norvegia, Islanda, Scozia, Inghilterra, capitali baltiche, con partenze da Amburgo a giugno e a luglio.    Su Msc Poesia e Msc Musica partenze da Kiel (Germania) e da Copenhagen verso i fiordi norvegesi e le capitali baltiche a partire da maggio. 
Su Msc Opera, invece, partenze da Genova piu 'tradizionali' da maggio verso Francia, Spagna, Portogallo. Ma anche partenze da Amsterdam verso Oslo e i fiordi norvegesi. (ANSA).  
