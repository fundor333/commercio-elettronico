#titolo Con la crisi la bellezza si compra 'porta a porta'  - Speciali ed Eventi - Salute e Benessere
  ROMA - Con la crisi economica le vendite di prodotti di bellezza 'porta a porta' registrano un incremento dell'1,2% per un fatturato totale di 143 milioni e 800.000 euro, mentre le vendite negli altri canali, dalle profumerie alle farmacie ai supermarket, cala dell'1,8%. I prodotti più venduti dai consulenti di bellezza che prendono appuntamento direttamente nelle case degli italiani sono quelli naturali e, adesso, arrivano anche i cosmeceutici, che vantano azioni a metà fra i prodotti cosmetici e i farmaci. 
"Le vendite dirette a domicilio registrano un costante incremento dell'ordine medio del 3-4% all'anno negli ultimi dieci anni" dichiara Daniele Pirola, segretario generale Univendita, unione italiana vendita. "I cosmetici sono uno dei tradizionali punti di forza nella vendita diretta a domicilio e costituiscono il 12% del fatturato totale delle aziende Univendita. E' molto significativo che in un anno come il 2012, che ha visto i canali di vendita più tradizionali chiudere in negativo sul mercato interno, noi mettiamo a segno un attivo. Credo che la differenza sia data dalla combinazione di due elementi, la collaudata professionalità degli incaricati alla vendita, dall'altro l'alta qualità dei prodotti proposti e la presentazione di molte novità, come questo anno i cosmeceutici".  
