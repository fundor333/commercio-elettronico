#titolo Alfano e capigruppo Pdl martedi' al Colle - Politica
A quanto si apprende, il Presidente della Repubblica, Giorgio Napolitano, riceverà martedi' - su loro richiesta - il segretario del Pdl, Angelino Alfano, e i capigruppo uscenti del Senato, Maurizio Gasparri, e della Camera, Fabrizio Cicchitto. 
 NAPOLITANO-BIS, COLLE FRENA: 'CASO CHIUSO' di Fabrizio Finzi -  Giorgio Napolitano rieletto per un secondo settennato - magari a tempo - al Quirinale? Inutile anche parlarne - si replica dal Colle - nonostante a rilanciare un'idea di cui si sussurra da settimane sia stato oggi 'il Corriere della sera' che attraverso un editoriale del suo direttore, Ferruccio De Bortoli, si è garbatamente schierato. "La saggezza e il buon senso, merci ormai rarissime, dovrebbero consigliare ai partiti di rieleggere il 15 aprile Giorgio Napolitano" visto che la Costituzione non lo vieta, facendo "di necessità virtù", ha scritto De Bortoli. "Una regola di rispetto della persona e dell'istituzione consiglierebbe di considerare la questione chiusa", ha prontamente replicato via twitter Pasquale Cascella, il portavoce di Giorgio Napolitano cercando di mettere la parola 'fine' all'idea. E per dare più corpo al suo tweet ha invitato i tanti 'supporter' del presidente a rileggersi le precedenti dichiarazioni in proposito dello stesso Napolitano. Ma lo stallo della politica, o meglio la "nebbia" per usare la definizione del presidente, alimenta supposizioni e candidature, scenari e governi di ogni tipo. Difficilmente il tweet del portavoce spegnerà definitivamente la suggestiva ipotesi di un Napolitano-bis per garantire almeno un po' la sopravvivenza di un esecutivo del presidente, appunto, che faccia le cose essenziali, al minimo la riforma della legge elettorale per riportare il Paese al voto. Così come non 'silenziera'' neanche i fautori dell'ipotesi contraria, quella che Napolitano possa dimettersi con un leggero anticipo. Ipotesi che al Quirinale non prendono neanche in considerazione visto che potrebbe realizzarsi solo certificando l'assoluto fallimento di ogni tentativo di dare un Governo all'Italia. Non potendo Napolitano sciogliere le Camere a causa del semestre bianco, il presidente accelererebbe la sua uscita di scena solo per permettere al suo successore di farlo. "Se ne sentono e se ne scrivono tante", osservano in queste ore al Quirinale di fronte al moltiplicarsi delle variabili. Il 'puzzle' è comunque complicatissimo e i tasselli ancora non combaciano: la strada dell'incarico a Pier Luigi Bersani è quella maestra ma di mezzo c'é una settimana "d'inferno". Che si aprirà con un occhio ai mercati che probabilmente già domani mattina faranno capire che aria tira sui cieli di un'Italia alla disperata ricerca di un Governo. Venerdì si riuniscono le Camere e da sabato - attraverso i nomi che saliranno a presiedere Senato e Parlamento - anche il Quirinale potrà vedere - nel bene o nel male - un po' oltre la nebbia.  
