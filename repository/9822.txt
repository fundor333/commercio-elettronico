#titolo Al Gemelli blocco nuova Terapia neonatale,stop fondi Regione - Associazioni - Salute e Benessere
     (ANSA) - ROMA, 18 FEB - La Regione Lazio eroghi i fondi
destinati alla nuova Terapia Intensiva neonatale (Tin) del
Policlinico Gemelli, reparto ormai pronto ma inattivo per la
mancanza di finanziamenti per la sua gestione. La richiesta
arriva dall'Associazione Genitori Terapia Intensiva Neonatale
Genitin onluss, che per questo ha lanciato una petizione e
raccolta firme.   
   Circa due anni fa, ricorda l'associazione in una nota, la
Regione ha stanziato 2 mln di euro per la realizzazione, presso
il Policlinico Universitario Agostino Gemelli di Roma, di un
nuovo reparto di terapia intensiva neonatale (per neonati
prematuri o con gravi patologie) con molti posti letto in piu'
rispetto all'attuale. Il nuovo reparto che ''rappresenterebbe
un'eccellenza non solo in Italia ma in Europa - denuncia Genitin
- e' pronto ma non ancora operativo, con macchinari avanzati che
giacciono ancora imballati e lasciati all'usura del tempo
perche' mancano i fondi da destinare alla sua gestione. Esso
infatti e' molto piu' grande dell'attuale, e quindi ingestibile
con l'attuale personale''.    Dall'altra parte, rileva l'associazione, ''c'e' l'attuale
Tin, che lavora in condizioni di continua emergenza, con
macchinari ai limiti dell'obsolescenza tecnologica, che e'
costretta a non poter accettare tutti i prematuri che nascono al
Gemelli a causa del numero limitato di postazioni, otto
attualmente''. La nuova Tin, sottolinea, per ''l'alta
specializzazione del personale e per la dotazione di macchinari
all'avanguardia, potrebbe rappresentare una possibilita' di
salvezza per tanti bambini italiani''. Da qui la petizione per
chiedere alla Regione Lazio di erogare almeno in parte i fondi
gia' destinati a questo progetto: ''Il reparto e' pronto, manca
solo l'aumento del personale. Evitiamo - e' il monito di Genitin
- di buttare ancora una volta denaro pubblico''.(ANSA).
