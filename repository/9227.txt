#titolo Berlusconi: 'Alemanno è nostro candidato a Roma' - Politica
  "Sono lieto di confermare la fiducia mia e del Pdl a Gianni Alemanno nostro candidato sindaco di Roma". Lo ha detto Silvio Berlusconi durante la conferenza stampa in Campidoglio con il sindaco di Roma Gianni Alemanno. 
 ALEMANNO, MIRACOLO FATTO A ROMA NON POSSIBILE SENZA BERLUSCONI -  "Il miracolo che abbiamo fatto a Roma non sarebbe stato possibile senza l'appoggio del Governo Berlusconi". Lo ha detto il sindaco di Roma Gianni Alemanno riferendosi, durante la conferenza stampa in Campidoglio con Silvio Berlusconi, all'approvazione della riforma di Roma Capitale e alla riduzione del debito operata dal Campidoglio. 
 "Il Governo Berlusconi - ha detto il sindaco - ha contribuito all'approvazione della riforma su Roma Capitale. In particolare, con l'approvazione della legge delega del 5 maggio 2009 n. 42 che ha attribuito un primo nucleo di funzioni amministrative a Roma Capitale; i nuovi assetti istituzionali attribuiscono a Roma Capitale nuove funzioni amministrative con particolare riferimento allo sviluppo economico e sociale della città, alle politiche del territorio e dell'ambiente e al concorso alla valorizzazione dei beni storici e artistici". "Con l'approvazione dell'art. 78, del D.L. 112/2008 convertito con modificazioni nella Legge 133/2008, il Governo Berlusconi - ha aggiunto - ha affrontato e risolto la grave situazione del bilancio del Comune di Roma. La costituzione della Gestione Commissariale e la predisposizione e attuazione di un piano di rientro dall'indebitamento pregresso che risultava essere, alla prima revisione del piano effettuata il 15 Giugno 2010, pari a 12.238 mln, hanno consentito di ristabilire l'equilibrio di bilancio e di assicurare i servizi alla citta".  
