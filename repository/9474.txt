#titolo Il Bel Paese in mostra alla Reggia di Venaria  - Cultura e Tendenze
TORINO- Il ''Romolo e Remo'' di Rubens, la ''Madonna con bambini e gli angeli'' di Giotto, il ritratto del Principe Tommaso di Savoia firmato Van Dyck, ''La schiava turca'' del Parmigianino, ''Il bacio'' di Hayez. E poi le opere di Beato Angelico, Donatello, Botticelli, Leonardo, Raffaello, Michelangelo, Correggio, Tiziano, Bronzino, Veronese, Caravaggio, Tiepolo, Canova.     In tutto 400 capolavori che raccontano come l'arte e la bellezza siano i caratteri fondanti della nuova Italia unita.    Ecco ''La Bella Italia. Arte e identita' delle citta' capitali'', la mostra curata da Antonio Paolucci, direttore dei Musei Vaticani.    Una rassegna che e' un viaggio che si sviluppa dal Medioevo fino alla vigilia del 1861 in undici citta', le cosiddette ''capitali'' pre-unitarie. 
 Il percorso lungo la Penisola parte da Roma e termina a Venezia, passando per Firenze, Torino, Genova, Palermo, Napoli, Bologna, Parma, Modena e Milano. Tutte citta' che hanno rappresentato le differenti identita' che hanno caratterizzato l'Italia prima dell'Unita'.     Bastera' recarsi alla Reggia di Venaria, nelle scuderie e nella citroneria juvarriane per compiere questo straordinario percorso, tra i capolavori provenienti da musei italiani e stranieri e da collezioni private.    Opere che svelano l'immagine che i popoli italiani avevano di se' stessi, dei caratteri distintivi di ciascuno e dell'orgogliosa consapevolezza di quelle differenze, frutto di vicende storico-politiche e culture che contribuirono a generare le diverse anime dell'Italia pre-unitaria, poi confluite  nel progetto di un'Italia unita.  
