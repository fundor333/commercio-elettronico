#titolo Verso tariffa 'ponte' su acqua - Acqua: Top News - Ambiente&Energia
  ROMA - Primo passo verso una ''tariffa ponte'' per l'acqua, che consenta di favorire gli investimenti. L'Autorita' per l'Energia ha approvato un insieme di provvedimenti di regolazione per il servizio idrico integrato. Tra questi il ''metodo transitorio per la determinazione delle tariffe'' negli anni 2012-2013, e la prima direttiva ''per la trasparenza dei documenti di fatturazione''.  
Ecco le principali delibere approvate con l'obiettivo - spiega l'Autorita' per l'Energia -  di ''rendere il quadro di regole piu' chiaro, certo e stabile, garantendo l'equita' e la protezione degli interessi degli utenti e creando le condizioni per favorire gli investimenti in un settore che ne ha urgente necessita' per perseguire gli obiettivi di qualita' del servizio e di tutela ambientale richiesti dalla normativa nazionale e comunitaria''.      METODO TARIFFARIO TRANSITORIO : Individua i criteri che saranno adottati a livello nazionale per determinare le tariffe 2012 e 2013 del servizio idrico integrato, compresi i servizi di captazione a usi multipli e di depurazione a uso industriale e civile. La metodologia proposta anticipa le linee generali di quella definitiva, prevista a partire dal 2014. La nuova metodologia che non determina le tariffe, ma definisce i criteri per la loro quantificazione, prevede che, nella fase transitoria, sia mantenuta un'articolazione tariffaria per gestore/ambito tariffario analoga alla preesistente e che gli Enti d'ambito preposti abbiano tempo fino alla fine di marzo per sottoporre ad approvazione dell'Autorita' le nuove proposte tariffarie per gli ambiti di propria competenza.    A salvaguardia dell'impatto sugli utenti finali viene introdotto, per il biennio, un limite di variazione della tariffa. Altra novita': il costo degli investimenti sara', di norma, riconosciuto solo quando le opere saranno realizzate e in funzione anche se e' prevista la possibilita' di riconoscere in tariffa una specifico importo per alimentare un fondo per il finanziamento di nuovi investimenti.      TRASPARENZA BOLLETTE : Fra le novita' di maggiore rilievo che vengono introdotte con la prima Direttiva sulla trasparenza dei documenti di fatturazione, vi e' l'obbligo per i gestori di mettere a disposizione degli utenti sul proprio sito la Carta dei Servizi e le informazioni sulla qualita' dell'acqua fornita entro il 30 giugno del 2013. Altre innovazioni come la pubblicazione di un Glossario, da poter consultare on line, con i termini piu' frequentemente utilizzati nel servizio idrico integrato, saranno operative dal 1 gennaio 2014. Piu' in generale, la Direttiva si propone di rendere piu' semplici e comprensibili le bollette dell'acqua anche per favorire una migliore conoscenza del servizio idrico integrato, un utilizzo piu' consapevole della risorsa e la riduzione dei reclami dovuti a carenze informative.  
