#titolo A Cogne in palio il titolo mondiale di Winter Triathlon - Spettacoli e Sport
  I piu' grandi interpreti mondiali della disciplina gareggeranno in Valle d'Aosta a dieci anni dai Campionati del mondo di Brusson (2002) e a cinque da quelli di Flassin (2007): i partecipanti dovranno percorrere sei chilometri di corsa, dodici chilometri in mountain bike e nove chilometri sugli sci per le categorie 'Elite' e 'Under 23' maschili e femminili. Oltre a queste, saranno assegnati i titoli anche nelle categorie e 'Junior' e 'Age group', riservate agli amatori. E' prevista anche la prova 'Team relay' a staffetta. La rassegna iridata avra' inizio venerdi' con la cerimonia di apertura. Nella giornata di sabato si svolgeranno le gare individuali per gli atleti delle categorie 'Elite' e 'Under 23', mentre gli Juniores correranno sulle distanze ridotte di tre, otto e sei chilometri. Domenica 24 sara' la volta delle staffette miste, composte da due uomini e due donne, ognuno dei quali impegnato in un mini tracciato delle tre gare. Chiudera' il programma la gara riservata agli 'Age group', le categorie amatoriali suddivise in gruppi d'eta'. Per quanto riguarda il tracciato, il giro di corsa misura due chilometri con avvio pianeggiante in prossimita' della zona cambio; si affronta poi un leggero falsopiano sulla pista di fondo che porta alle due salite del percorso intervallate da una veloce discesa e quindi si imbocca un single track nel bosco che riconduce verso la zona cambio in costante discesa. Il giro 'bike', lungo quattro chilometri, e' caratterizzato da un primo tratto in discesa, veloce e con repentini cambi di direzione sulla pista di fondo che conduce al villaggio di Cretaz; da qui si supera un ponte e si risale lungo il torrente su una strada innevata in leggera salita. Un ultimo strappo sulla pista di fondo riconduce infine alla zona cambio. Il giro 'ski' di tre chilometri, da affrontare a tecnica skating o a tecnica classica, presenta un primo breve tratto pianeggiante seguito da due salite impegnative. Dopo la discesa si incontrano, quindi, due brevi risalite e una veloce discesa che conducono al ponte della Stadio del Fondo e a un'ulteriore discesa e a un falsopiano che terminano il giro.  
