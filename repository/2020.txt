#titolo Alla scoperta dei tesori nascosti di Košice - In Europa - In Viaggio
  Definita "accattivante" dalla Cnn che l'ha messa al top delle mete da visitare, la città slovacca di  Košice  dà il via a un 2013 speciale inaugurando questo fine settimana il suo anno da  Capitale europea della cultura . Una designazione importante che la affianca a Marsiglia e che per la prima volta spetta alla Slovacchia. 
Evento clou della due giorni che aprire le 'danze' come capitale della cultura (19 e 20 gennaio) è il  concerto di Jamiroquai , star internazionale che si esibirà domenica sera alla Steel Arena della città. Concerto – con prezzi per il biglietto fino a massimo 35 euro – reso possibile grazie alla collaborazione con l'organizzazione no profit Best Services, spiega Ján Sudzina, direttore di Košice 2013. Chi non riuscirà a presenziare alla cerimonia di apertura non ha però nulla da temere. In programma ci sono  oltre 300 eventi fino a dicembre , che puntano a celebrare il patrimonio culturale locale con festival di musica, teatro, mostre, performance di strada. 
Scelta anche per la commistione di  architettura rinascimentale, barocca e art nouveau , la città è seconda per grandezza e importanza solo alla capitale Bratislava e merita per tanti motivi di essere inserita fra i progetti di viaggio dell'anno. Si trova vicino  al confine con Polonia, Ucraina e Ungheria  sul fiume Hornád ( mappa ) e si raggiunge facilmente da Bratislava con voli diretti della compagnia slovacca  Danube Wings  che sono stati potenziati a due volte al giorno. Da Bratislava partono tutto l'anno collegamenti low cost da Milano-Bergamo e Roma Ciampino, mentre sono stati introdotti voli anche da e per Trapani e Alghero. 
Košice ospita ogni autunno la maratona più longeva d'Europa, quella internazionale della pace, conserva monumenti considerati eredità nazionale e il prezioso  tesoro custodito al Východoslovenské Múzeum . Quest'ultimo consiste in una collezione unica di monete d'oro trovate settant'anni fa nello scavo di un edificio. Di giorno si può visitare la  cattedrale gotica di Santa Elisabetta , reduce da imponenti lavori di restauro, si passeggia nella zona pedonale medievale oppure ci si rilassa nel verde 'tropicale' dei  Giardini botanici . Di sera la città vecchia si trasforma in meta vivace per giovani e famiglie: le strade e i caffè del centro sono per tutti luogo di ritrovo e convivialità. 
È da provare il  Košické zlato , o Oro di Košice, bevanda dalla ricetta supersegreta che solo alcuni locali propongono (eccone un  elenco ). Chi vuole immergersi nelle specialità culinarie slovacche può approfittare fino al 15 febbraio del  Winter Food Festival , appena partito, che coinvolge diversi locali della guida  Gourmet in Slovakia  con menu da leccarsi i baffi e a prezzi speciali. A Košice partecipano i ristoranti Camelot Steak, Villa Regia, Privilege e Iris. Qualche link utile :  www.turismoslovacchia.it ,  www.visitkosice.eu/en ,  www.kosice2013.sk/en/ .  
