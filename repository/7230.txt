#titolo Rinspeed MicroMAX, proposta per eco-pendolari 'intelligenti' - Prove  e Novit√† - Motori
  ROMA - Non e' un'auto convenzionale, ma non e' nemmeno un minibus. Tuttavia la novita' che verra' presentata dalla svizzera Rinspeed al prossimo Salone di Ginevra, sotto forma di concept, potrebbe rappresentare una soluzione praticabile e sicuramente eco-compatibile per chi, optando per una scelta intelligente, ha deciso di rinunciare alla vettura personale per andare e tornare dal lavoro in compagnia e con tanto di autista. 
La concept MicroMAX, grazie alla lunghezza di appena 3 metri e 70 e all'ampio spazio interno per 3 passeggeri oltre che per il conducente, rappresenta infatti una possibile evoluzione della specie 'auto', una sorta di anello di congiunzione con il mondo del trasporto collettivo. MicroMAX - che si avvale del contributo per i materiali e le soluzioni costruttive di Aziende e Istituzioni, come Evonik, Gaugler&Lutz, Harman e il Thuringia Center for Mobility Innovation - potrebbe infatti essere il veicolo ideale nei giorni lavorativi per piccoli gruppi di 'pendolari' che vogliano affidarsi ad un autista in uno schema che Rinspeed definisce ''collettivita' intelligente''. Non solo per il minore impatto sull'ambiente, grazie alla propulsione elettrica, e per la condivisione dei costi, ma anche per la modalita' di viaggio. Lo speciale arredamento della MicroMAX, che sfrutta anche l'elevata altezza del corpo vettura (2 metri e 2), propone infatti sedili per viaggiare in posizione semi-eretta - una soluzione che potrebbe essere presto introdotta anche negli aerei per i voli low cost - ma anche comodi supporti per iPad ed altri tablet, in modo da fornire a chi decide di utilizzare questo piccolo eco-bus le migliori condizioni per lavorare o svagarsi restando connesso al web durante tutto il viaggio. 
Micro MAX, nei giorni festivi, si puo' invece trasformare in un perfetto van per lo svago, con ampio spazio per tavole da surf, biciclette ed altre attrezzature sportive. Nella nota di Rinspeed si afferma che se Micro MAX dovesse essere industrializzata, il suo costo potrebbe oscillare tra 5.000 e 10.000 euro, a seconda del sistema di propulsione e degli equipaggiamenti.  
