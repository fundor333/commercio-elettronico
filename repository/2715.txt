#titolo Nuova sede per Nismo, la 'firma' sportiva di Nissan - Industria e Mercato - Motori
  ROMA - Nismo diventa a tutti gli effetti un elemento dell'offerta Nissan: con la cerimonia d'inaugurazione del nuovo quartier generale di Yokohama - avvenuta alla presenze di Carlos Ghosn CEO di Nissan - si apre la nuova era di Nismo, la 'firma' sportiva che si allarghera' a tutta la gamma completa dalle piccole vetture alle ammiraglie sportive. 
Come ha spiegato Ghosn, questo marchio andra' a ricoprire un ruolo sempre piu' importante per l'azienda e per le sue attivita' legate allo sport. ''Nismo - ha detto il CEO di Nissan - rendera' le prestazioni accessibili e iniettera' passione nella gamma Nissan allargando l'offerta a modelli innovativi e prestazionali e accessibili da parte di un numero di persone e di mercati piu' ampio. Che si tratti di una piccola vettura o di un'auto sportiva - ha commentato Ghosn -  il fatto di indossare la livrea Nismo rendera' quel modello speciale, abbinando a qualita', efficienza e funzionalita' lo stile, la guida e il dinamismo di Nismo''. 
La prima Nissan a beneficiare del 'trattamento' Nismo e' stata la Juke, gia' in vendita con questa caratterizzazione in Europa e Giappone e prossima al lancio anche negli Stati Uniti. 
E' stata poi annunciata una nuova versione della 370Z che debuttera' ufficialmente all'imminente Salone di Ginevra. 
Secondo il piano Nissan Power88, ogni anno verra' lanciato un nuovo modello Nismo, includendo l'icona delle prestazioni e della tecnologia di Nissan, la GT-R. 
La nuova sede Nismo - ricavata dalla ristrutturazione di un impianto pre-esistente - e' stata dotata delle strutture necessarie per affiancare alle attivita' di progettazione e preparazione delle vetture da competizione quelle di sviluppo delle versioni Nismo dei modelli stradali. Vi opera una squadra composta da 180 persone allocata in aree di lavoro che si trovano sullo stesso livello dell'impianto, insieme allo spazio di stoccaggio dei componenti. E' presente anche una grande showroom per esporre fino a otto veicoli e l'area destinata alla vendita e' stata raddoppiata rispetto al precedente impianto di Omori. 
Il nuovo corso di Nismo impattera' anche sulle future attivita' agonistiche di Nissan, in quanto questa divisione assumera' la piena responsabilita' di tutti i programmi sportivi di Nissan a livello mondiale inclusa la partecipazione alle principali competizioni dei vari continenti.  
