#titolo Bersani non molla, Grillo dica cosa vuole  - Elezioni 2013
di Cristina Ferrulli 
 ROMA - La delusione brucia così come l'ammissione amara che il proprio messaggio politico non è stato capito. Dopo quasi 48 ore di silenzio, Pier Luigi Bersani arriva con il fiato corto ed il volto tirato al primo incontro con la stampa dopo un risultato "azzoppato". Non indora la pillola, ammette subito che il Pd non ha vinto e rilancia con l'unica proposta per lui possibile: un governo di scopo che "si concentri su alcuni punti di cambiamento" dai costi della politica alla moralità, aperto, a parole, alle forze in Parlamento ma rivolto in realtà al M5S e non al Pdl. I fedelissimi raccontano che il leader democrat non abbia mai pensato, neanche per un minuto, di gettare la spugna. "Non abbandono la nave, dopodiché posso starci da capitano o da mozzo", si mostra determinato Bersani che comunque non resterebbe alla guida del Pd, seppur a tempo determinato fino al congresso autunnale, in ogni caso. Stasera i big del partito si riuniscono per capire che cosa fare, ma per il candidato premier, che sperava di entrare a Palazzo Chigi, uno scenario è assolutamente da escludere: un governissimo con Silvio Berlusconi. "Non siamo qui - chiude alle 'sirene' del Cav. - a gestire per gestire, non vogliamo fare discorsi a tavolino, non credo che il paese tolleri balletti di diplomazia...si riposassero". Al di là del paese, sicuramente l'elettorato del centrosinistra, già provato dopo l'esperienza del governo Monti, non perdonerebbe più al Pd un'intesa di governo con Berlusconi. Ed è dall'analisi del voto e dagli umori del paese, che premia Beppe Grillo, che deriva l'apertura di Bersani al M5s in attesa delle scelte del Capo dello Stato Giorgio Napolitano. 
 "Noi proporremo - spiega Bersani - un programma essenziale da presentare al Parlamento per una riforma delle istituzioni, della politica, a partire dai costi e dalla moralità pubblica e privata, fino alla difesa dei ceti più esposti alla crisi". L'elenco dei temi di quello che il leader Pd definisce "un governo di combattimento" descrive l'identikit di un preciso possibile interlocutore: il M5s, con cui il segretario democrat immaginava di fare "scouting" in campagna elettorale e che ora appare come la scialuppa per dare una direzione al paese. Una sfida lanciata al comico genovese, condita anche dall'ipotesi di assegnare al M5S, "il primo partito alla Camera", la presidenza. "So che fin qui - rilancia Bersani - hanno detto 'tutti a casa' ma ora ci sono anche loro, o vanno a casa anche loro o dicono che cosa vogliono fare per questo paese che è il loro e dei loro figli". Una sorta di riedizione del 'modello Sicilia', dove i grillini hanno condiviso anche provvedimenti della giunta Crocetta, se non fosse per una sostanziale differenza: i governi nascono ottenendo la fiducia alle Camere. Ed è qui che il dente duole visto che Beppe Grillo anche oggi ha ribadito che i provvedimenti saranno valutati caso per caso. "Ragionare tema per tema - osserva Bersani che rinvia alla riapertura del Parlamento possibili faccia a faccia - è apprezzabile ma è anche piuttosto comodo, i governi funzionano provvedimento per provvedimento ma anche con la fiducia, così dice la Costituzione". 
 PD DISORIENTATO. RIUNITO COORDINAMENTO  
CACCIARI, CON RENZI ERA ALTRA STORIA. MA PER ORA SINDACO TACE  
di Alessandra Chini 
 ROMA - Il Pd è ancora disorientato dopo l'esito choc delle urne di ieri. Ma, almeno per il momento, l'orientamento dei big sembra quello di non voler andare subito al redde rationem con il segretario. Certo, il malumore c'é e verrà sfogato al 'caminetto' convocato per stasera a Sant'Andrea delle Fratte. Più di qualche dirigente, anche delle aree della maggioranza del partito, punta il dito contro una campagna troppo soft e le reiterate aperture del segretario a Mario Monti. E c'é anche chi si spinge a criticare addirittura il sostegno al governo del Professore. O ancora lo accusa di aver sottovalutato la situazione nelle regioni del sud d'Italia che hanno visto un esito fortemente negativo e imprevisto per il Pd. Punti sui quali Bersani fa comunque autocritica. "Ho letto anch'io - dice il segretario a chi gli chiede se non pensi di non essere riuscito a parlare alla 'pancia' degli elettori - camionate di senno di poi... Sì, può essere, soprattutto dove il disagio è più forte. Io in coscienza non me la sono sentita e non me la sento di coltivare degli inganni, io so fare solo questo mestiere". L'idea prevalente nel partito è comunque, quella, data la gravità della situazione, di non 'guardarsi l'ombelicò ed evitare lo 'stato d'accusà nei confronti del segretario. Si aspetta anche di vedere l'esito che darà la 'carta Grillo' che Bersani sta tentando di giocare e annunciata nella conferenza all'ex Acquario di Roma. Una conferenza alla quale si sono, per la cronaca, visti pochi esponenti della 'vecchia guardia' Pd (Gianclaudio Bressa, Nicola Latorre) e più che altro la stretta cerchia che ha sostenuto Bersani a partire dalle primarie (Alessandra Moretti, Tommaso Giuntella) ed alcuni giovani turchi (Matteo Orfini, Stefano Fassina). Alla riunione del coordinamento di questa sera, comunque, è certo che verranno vagliate anche altre ipotesi secondarie qualora quella dell'apertura al movimento cinque stelle dovesse fallire. Bersani, come una buona parte del partito è contrario a un 'governissimo' con il Pdl ma non manca anche chi non lo esclude del tutto a priori. L'altra possibilità è quella di un ritorno alle urne e in quel caso c'é la possibilità di puntare su Matteo Renzi. Il sindaco per ora non commenta l'esito delle urne. C'é chi lo chiama direttamente in causa. Massimo Cacciari, ad esempio, su di lui fa "autocritica" e si spinge a dire che "se avesse vinto lui le primarie sarebbe andata diversamente". "E' colpa di Bersani - va giù duro Luigi Zingales, vicino al sindaco prima di entrare in Fid - se il Paese è ingovernabile: ha preferito perdere da leader, che far vincere Renzi". Ma anche a questa considerazione fatta col 'senno di poi' replica il segretario. "Più di far le primarie - allarga le braccia Bersani - e far scegliere a tre milioni di persone non so cosa potessi fare...".  
