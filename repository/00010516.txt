#titolo India: stop lettini e sdraio a Goa, disturbano tartarughe - Ambiente e Pesca - Mare
  (ANSA) - NEW DELHI, 28 DIC - Le autorità indiane hanno vietato i lettini prendisole sulle spiagge di Goa, l'ex colonia portoghese, perché disturbano le tartarughe marine che nella stagione invernale depongono le uova sul litorale. Lo riferiscono i media indiani. Durante le feste natalizie, che rappresentano il picco della stagione turistica, centinaia di sedie a sdraio e lettini sono stati sequestrati lungo gli oltre cento chilometri di costa della famosa località sul Mare Arabico. 
 Per prendere la tintarella i turisti si sono quindi dovuti accontentare di un materassino o di un asciugamano steso sulla sabbia. La decisione è stata presa dopo che il Times of India aveva denunciato un forte declino dei nidi delle tartarughe marine Olive Ridley, una specie in via di estinzione nell'oceano Indiano.  
 Sulla spiaggia di Morjin, nel nord di Goa, una delle preferite dagli amanti dei "rave party", sono stati avvistati soltanto due casi di deposizione che avviene di notte dopo che le femmine scavano buche nell'arenile. I nidi sono protetti e sorvegliati da personale fino alla schiusa delle uova che avviene di solito dopo due mesi. Secondo gli ambientalisti, la pesca intensiva e la crescente antropizzazione delle spiagge stanno mettendo a rischio la sopravvivenza delle Olive Ridley, in particolare in Orissa, nella Baia del Bengala, dove sono più diffuse. (ANSA).  
