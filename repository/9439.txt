#titolo Balotelli a cena, fuori gli scontri - Photostory Sport
Dai cori per Mario Balotelli ai tafferugli con la polizia. In pochi attimi la festa organizzata ieri sera dalla Curva Sud per l'arrivo al Milan del nuovo attaccante è stata guastata dagli scontri tra gli ultrà e una ventina di agenti, uno dei quali è finito in ospedale per una ferita alla testa, causata da una bottigliata. 
 Nella sala del ristorante 'Giannino', consueto punto di ritrovo dei rossoneri, non si è accorto praticamente di nulla Balotelli, che ha chiuso la sua prima giornata da milanista cenando con Adriano Galliani e Massimiliano Allegri, arrivato in un secondo momento. Da domani l'attaccante sarà a disposizione dell'allenatore che potrebbe anche impiegarlo nell'amichevole del pomeriggio contro i dilettanti del Darfo Boario se finirà in tempo test atletici programmati in mattinata. Balotelli si è accorto però del calore che ha circondato il suo arrivo: prima all'aeroporto, poi all'ospedale di Busto Arsizio, quindi al ristorante. 
 Davanti al locale a due passi dalla stazione Centrale, circa 300 ultrà (tra loro anche "14 diffidati", urlava uno dei leader al megafono) si sono presentati con largo anticipo rispetto all'arrivo di Balotelli, che dopo le visite mediche a Busto Arsizio si è concesso una breve sosta in hotel. I tifosi senza troppe cerimonie hanno occupato il marciapiede sotto il portico di via Vittor Pisani, sventolando bandiere, accendendo fumogeni e cantando cori. Il volume si è alzato quando verso le 22 Balotelli, entrato da un ingresso posteriore, si è affacciato dalla porta del ristorante con Adriano Galliani. Prima ha ascoltato il coro creato per lui dalla Curva Sud ('La maglia delle m... per terra hai lanciato. Adesso sei del Milan, il sogno si e avverato, per noi tu segni i gol più belli, vinciamo con Mario Balotellì), poi ha saltellato assieme all'ad rossonero al ritmo di 'chi non salta nerazzurro e''. 
 Pochi secondi e la situazione è degenerata. Un paio di bottiglie sono volate dalla massa degli ultrà in direzione degli agenti, che hanno indossato la tenuta antisommossa e si sono schierati davanti agli ultrà. Sono volate altre bottiglie ed è partita la carica degli agenti. Gli scontri sono durati qualche minuto, ha avuto la peggio un poliziotto ferito alla testa, non in maniera grave. La situazione è tornata alla calma e dopo circa mezz'ora i gli ultrà se ne sono andati. 
 
