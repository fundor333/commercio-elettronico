#titolo Opel, avviata in Polonia produzione nuova Cascada - Dalle Aziende - Motori
  ROMA - Parte oggi nell'impianto di Gliwice in Polonia la produzione della Cascada, la cabrio di taglia media di Opel che fara' il suo debutto al prossimo salone di Ginevra. 
Il modello d'esordio e' stato realizzato con carrozzeria di tonalita' Seashell e motore turbo benzina da 1,6 litri. Numerosi ospiti sono intervenuti all'avvio ufficiale della produzione. 
''Oggi e' una giornata davvero speciale, non solo per lo stabilimento di Gliwice, ma anche per Opel. Cascada e' il prossimo pilastro della nostra offensiva di prodotto. Dopo ADAM e Mokka, con Cascada ci accingiamo a raggiungere anche clienti in segmenti in cui non siamo stati presenti finora'' ha commentato Steve Girsky, Opel Supervisory Board Chairman, GM Vice Chairman e Presidente GM Europe. 
Con Cascada Opel ritorna nel segmento delle cabriolet di medie dimensioni con un look nuovo arricchito dalle migliori tecnologie disponibili. La nuova cabriolet di Opel e' una classica quattro posti dalla linea allungata con soft top di alta qualita'. Pensato per posizionarsi ai vertici della gamma Opel, il nuovo modello decappottabile puo' definirsi una cabrio di taglia media non soltanto per le sue dimensioni (lunghezza: circa 4,7 metri; larghezza: 1,84 metri esclusi gli specchietti laterali) ma anche per le tecnologie e le dotazioni premium che offre. 
Al momento del lancio sul mercato saranno disponibili dieci colori per la carrozzeria, che potranno essere abbinati a tre diverse tonalita' per la capote. Sara' possibile scegliere fra cerchi in nove diverse varianti di design, con dimensioni da 17 a 20 pollici. Per quanto riguarda gli interni, Opel Cascada viene proposta in quattro allestimenti che includono due opzioni di rivestimento in pelle di alta qualita'. 
Per quanto riguarda le motorizzazioni, per i benzina, accanto al Turbo 1.4 da 88 kW/120 CV, e' disponibile il nuovissimo Turbo 1.6 SIDI a iniezione diretta da 125 kW/170 CV. 
Per quanto riguarda i diesel, il 2.0 CDTI da 121 kW/165 CV assicura un'erogazione ottimale della potenza e bassi consumi. 
Con il cambio manuale a sei rapporti e il dispositivo Start/Stop consuma solo 5,2 litri per 100 km, mentre le emissioni di CO2 sono pari a soli 138 g/km. Come il Turbo 1.6 SIDI, il Turbodiesel 2.0 litri puo' essere abbinato anche al cambio automatico a sei velocita'. La gamma sara' presto completata dall'efficiente e potente 2.0 CDTI BiTurbo da 143 kW/195 CV, con coppia massima di 400 Nm, cambio manuale a sei rapporti e dispositivo Start/Stop.  
