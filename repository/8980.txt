#titolo Gianotti, c'è un grandissimo entusiasmo - Fisica e  Matematica - Scienza&Tecnica
  C'è un ''grandissimo entusiasmo'': è il clima che si respira tra i fisici del Cern riuniti a La Thuile nella conferenza Moriond, dove vengono presentati i dati più aggiornati sul bosone di Higgs. ''Ci sono ottimi risultati e molto interessanti'', ha detto una delle ricercatrici protagoniste della scoperta, Fabiola Gianotti, dell'esperimento Atlas.  
''La caratteristica che sta emergendo è che la particella che abbiamo scoperto è sempre più simile al bosone di Higgs predetto al Modello Standard. Tuttavia - ha rilevato Gianotti - è ancora presto per concludere se si tratti della particella prevista dal Modello Standard o da altre teorie''. 
Adesso, ha aggiunto, si tratta di studiare in dettaglio questa particella: ''c'è ancora tantissimo lavoro da fare''. L'ottimismo è grande quanto l'entusiasmo: ''nei prossimi mesi dovremo aspettarci grandi progressi'', ha detto ancora Gianotti. ''C'è un grandissimo entusiasmo in tutti noi'' e ''siamo pronti a scoprire i segreti di una particella cosi' speciale''.  
