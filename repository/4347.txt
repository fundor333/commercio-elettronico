#titolo Salute: vaccino Hpv non aumenta sesso a rischio adolescenti - Stili di vita - Salute e Benessere
     (ANSA) - ROMA, 15 OTT - Il vaccino per il papillomavirus
nelle ragazze non incoraggia comportamenti sessuali a rischio. Lo afferma uno studio pubblicato dalla rivista Pediatrics, che
sfata una delle critiche principali mosse a questo tipo di
profilassi.    I ricercatori della Emory University di Atlanta hanno
esaminato i dati della zona della capitale della Georgia
individuando circa 500 ragazze che si erano sottoposte al
vaccino, che previene l'infezione di alcuni ceppi del virus che
a sua volta puo' causare tumori della cervice, tra il 2006 e il
2007. Tra queste nel 2010 sono state selezionate 107 ragazze per
un test di gravidanza, e 55 per uno della clamidia, insieme a
gruppi analoghi scelti tra le non vaccinate. Sia tra le ragazze
vaccinate che tra le altre si sono verificate due gravidanze nel
periodo dello studio, mentre i casi di clamidia sono stati uno
tra le ragazze immunizzate e tre nell'altro gruppo: ''I genitori
possono stare tranquilli - scrivono gli autori - non ci sono
segni di aumento dell'attivita' sessuale in seguito al
vaccino''.(ANSA).
