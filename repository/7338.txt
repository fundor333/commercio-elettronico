#titolo Turisti scoprono Torino: mostre, eventi, storia per i 150 anni - In Viaggio
  La  Reggia di Venaria  e tanto altro. L'offerta di  Torino  per i turisti che raggiungono il capoluogo  piemontese nel periodo dei festeggiamenti per i  150 anni dell'Unita' d'Italia  e' molto ricca e adatta a  soddisfare  i piu' svariati interessi. 
   
 Oltre alla dimora di caccia dei Savoia, che ospita i capolavori de  ''La Bella Italia''  e i giardini con  il nuovo  Potager Royal , il cuore pulsante delle celebrazioni e' alle  Officine Grandi Riparazioni .     Il luogo dove nel secolo scorso si costruivano le locomotive e i vagoni dei treni e' stato restaurato e  riconvertito. Una parte ospita la  Cittadella del Politecnico   torinese ; l'altra, quella oggetto del piu'  recente intervento di rinnovamento, e' la sede di tre delle principali mostre del calendario di  Esperienza  Italia . 
   
 ''Fare gli italiani. 150 anni di storia nazionale''  racconta un secolo e mezzo di Italia unita con gli  occhi e le esperienze degli italiani, i protagonisti di quelle fasi che li hanno visti unirsi in un  sentimento di comune appartenenza. Tappe, queste, di un percorso lungo appunto 150 anni durante il quale  ''siamo diventati italiani''. 
   
 Un percorso fatto anche di lavoro e mestieri. Proprio su questi aspetti si concentra  ''Il futuro nelle  mani. Artieri domani'' ,  mostra-laboratorio che sposta la luce sull'artigianato, un settore fondamentale  per l'economia italiana che negli ultimi decenni ha vissuto momenti difficili e che ora sta diventando  nuovamente una prospettiva per i giovani. 
   
 Lo sguardo sul futuro e' affidato invece piu' nello specifico a  ''Stazione futuro. Qui si rifa'  l'Italia'' . La rassegna racconta il Paese di domani, il paese che verra' attraverso le idee, i progetti, le  innovazioni che cambieranno la vita degli italiani nei prossimi dieci anni. 
   
 Spostandosi nel centro citta', Torino presenta a  Palazzo Madama   la ricostruzione del primo Senato  italiano . La  Grande Aula  che, a partire dal 1848, ospito' il  Senato Subalpino  e poi, tra il 1861 e il 1864,  il primo  Senato del Regno d'Italia , e' infatti stata ricostruita in quella che rappresenta la riproduzione  piu' fedele possibile della struttura dell'epoca. 
   
 Poco piu' in la', a  Palazzo Carignano , ecco un altro significativo polo d'attrazione: il nuovo  Museo  Nazionale del Risorgimento , riaperto proprio per le celebrazioni di Italia 150, dopo cinque anni di  restauro. Si tratta del piu' antico e piu' noto museo di storia patria del paese con 30 sale in cui sono  proposti 2.579 oggetti che raccontano le tappe che hanno portato all'Unita' nazionale. 
   
 Completamente rinnovato e' anche il  Museo Nazionale dell'Automobile , in zona Lingotto, dedicato  all'avvocato  Giovanni Agnelli . Qui si potra' apprezzare una delle collezioni automobilistiche piu' rare,  composta da quasi 200 vetture originali di 85 diverse marche, provenienti da otto Paesi. Tutte di un periodo che va dal 1769 al  1996. Un percorso che racconta due secoli di storia dell'automobile, nella citta' che da sempre e' la  capitale italiana dell'automobile. 
   
 Non vi basta? Allora aspettate che scenda la sera, tornate in centro a ammirate la  Mole Antonelliana   illuminata dalla collana tricolore. Torino e' tutta da scoprire.  
