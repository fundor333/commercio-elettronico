#titolo Annunziato (Cnr), la scienza fa crescere il Paese - Ricerca e Istituzioni - Scienza&Tecnica
  Raccontare la scienza per far crescere il Paese: per il direttore generale del Consiglio Nazionale delle Ricerche (Cnr), Paolo Annunziato, è questo il messaggio più importante della Notte Europea dei Ricercatori che coinvolge contemporaneamente 300 grandi citta’ europee. 
''E’ una festa per i ricercatori, che si ritrovano, e una festa della ricerca'', ha detto Annunziato a margine della cerimonia di apertura dell’iniziativa ''Light 2012, Accendi la luce sulla scienza'', organizzata dal Cnr a Roma e a Palermo. 
‘’La Notte europea dei ricercatori è un momento nel quale i ricercatori raccontano la scienza a tutti’’, ha detto ancora Annunziato. ''Credo – ha aggiunto – che questo Paese abbia un bisogno enorme di qualcuno che racconti la scienza e la trasmetta con entusiasmo. Si tratta di diffondere la sensibilita' del valore e dell'impatto della scienza nell’affrontare i problemi legati alla crescita del Paese''. Secondo Annunziato sarebbe quindi importante ''far crescere in questo modo la consapevolezza dei cittadini''. 
Organizzato dal Cnr in collaborazione con il Planetario e il Museo Astronomico di Roma, l’evento ‘’Light’’ si svolge contemporaneamente a Roma, presso il Planetario, e a Palermo, nell’Orto botanico. Il tema e’ la scienza nelle notizie sui quotidiani, affrontato con momenti di spettacolo e gioco. 
A Roma grazie agli spazi ‘In lab’ ci si avvicina alla questione della fusione termonucleare controllata giocando con la sfera al plasma o osservando la sezione di un reattore; si sperimenta anche la ‘centrale’ a bicicletta che consente di produrre energia pedalando. Il pubblico potrà anche diventare giornalista per un giorno: leggendo, scrivendo e votando le notizie scientifiche più importanti.  
A Palermo si sperimentano invece test neuro-psicologici, percorsi gastronomico-culturali  degustando alcune specialità ittiche del Mediterraneo; in programma anche dimostrazioni, come la levitazione magnetica, l’effetto dei terremoti e l’ingegneria dei tessuti.  
   
