#titolo Miami Boat Show, 2.000 aziende da tutto il mondo - Nautica e Sport - Mare
  (ANSA) - GENOVA, 13 FEB - E' il salone nautico più grande del mondo, primo vero appuntamento internazionale di inizio anno, tanto che gli organizzatori hanno deciso di dividerlo in tre. E' il  Miami Boat Show 2013 , 72ma edizione, che apre i battenti il 14 febbraio, per una kermesse di 5 giorni tutta dedicata alle ultimissime novità in campo nautico, ma anche centinaia di ore di didattica per aspiranti proprietari di barche o capitani di lungo corso, prove in mare, corsi di vela, pesca e subacquea. 
3000 barche e 2000 aziende provenienti da tutto il mondo saranno presenti in tre diverse aree espositive. Il Sea Isle Marina sarà la sezione dedicata alle barche a motore, mentre accessori, elettronica, motori, barche da pesca e sport acquatici si troveranno al Miami Beach Convention Center. Nel Miamarina al Bayside la grande protagonista sarà la vela, in tutte le sue declinazioni, in un'area (Strictly Sail) interamente riservata a 200 espositori. 
 Anche la cantieristica italiana non mancherà al primo grande appuntamento dell'anno. La flotta del Gruppo Azimut Benetti sarà presente con ben 20 modelli, tra cui quattro novità assolute per il pubblico statunitense, Azimut 54, Azimut 55S, Magellano 43 Fly e il Benetti Classic Supreme 132, e in anteprima mondiale il Verve Outboard di Atlantis, la versione fuoribordo dell'elegante walkaround, per vivere il mare in grande sicurezza e comodità. 
Wider, azienda nata nel 2010 da un progetto di Tilli Antonelli e in grande espansione all'estero, presenterà agli appassionati d'oltreoceano alcune grandi novità come il Wider 42' Miami Edition. Il Miami International Boat Show costituirà anche l'occasione per annunciare l'avvio della realizzazione di Wider 150' con un progetto rinnovato che vede l'intera costruzione in alluminio, e l'aumento delle dimensioni dello scafo per offrire maggiori volumi e comfort a bordo. 
(ANSA).  
