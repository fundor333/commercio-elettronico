#titolo Lotta fratricida rilancia Obama  - Mondo
di Marcello Campo   
 L'uomo del momento è Rick Santorum, che dopo aver sbaragliato Mitt Romney è diventato l'osservato speciale in questa pazza corsa verso la nomination. Ma il vero vincitore delle primarie di ieri sera, come scrivono molti siti, é Barack Obama. In recupero nei sondaggi, il presidente sta seguendo tranquillo la lotta fratricida tra leader repubblicani. Una faida che si annuncia lunga e sanguinosa e che inevitabilmente, al momento, rilancia le sue speranze di rielezione. L'immagine plastica di questo suo momento magico s'é avuta ieri, quando ha accolto alla Casa Bianca tanti piccoli genietti, ragazzi di scuola media che si sono distinti per aver inventato macchine di ogni tipo. Nel suo saluto a questi ragazzi, rilassato, ha detto che il loro entusiasmo "lo ispira nel lavoro di tutti i giorni", e gli dà fiducia che l'America "possa essere un Paese migliore". Poi la sua foto divertita dietro a un 'fucile spara-caramelle', sta facendo il giro delle tv. Mentre lo puntava, mormorava divertito: "Il servizio di sicurezza diventerà matto per questo sparo...". 
 Poco più tardi ha chiamato il capitano della squadra di football che ha appena vinto il Superbowl. "E' felice e si diverte con quello che sta facendo", sottolinea il suo portavoce Jay Carney. Battute e mondanità che segnalano uno stato di grazia messo in luce da un editoriale di Dana Malibank, del Washington Post dal titolo "Obamàs Lucky Break". Perché in politica, come tutti sanno, non solo qui negli Stati Uniti, ma anche nel resto del mondo "é più importante essere fortunati che bravi". E lui, con l'economia che sta leggermente migliorando e la destra sempre più divisa, sta guardando la propria risalita nei sondaggi. A dargli una grossa mano la condotta dei suoi potenziali avversari. Secondo Milibank, quando Romney ha pubblicamente accettato l'appoggio del miliardario Donald Trump, di fatto ha regalato a Obama gran parte dell'elettorato moderato, centrista. Per non parlare dell'incredibile gaffe, sempre di Romney, all' indomani del trionfo in Florida, quando disse che la sua massima preoccupazione non era per la condizione dei più poveri. Così, poche ore dopo, Barack ha avuto gioco facile a recuperare il messaggio cristiano a favore dei più deboli e farlo proprio: durante la tradizionale colazione di preghiera, la famosa Prayer Breakfast, davanti a tremila persone, Obama ha citato il Vangelo per dire che aiutare i poveri ce lo ha insegnato Dio. E che il suo operato è guidato da quella fede.  
