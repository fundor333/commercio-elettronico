#titolo VENEZIA: enoteca Oniga, pesce fresco e gentilezza   - I ristoranti consigliati da giornalisti ANSA
     (di Annalisa Antonucci) 
    Tra i tanti, troppi ristoranti per turisti che infestano Venezia c'e' una piccola osteria dove si mangia veneziano e, soprattutto, pesce freschissimo, che arriva ancora vivo dal grande mercato ittico di Chioggia. 
    Appartato, in campo San Barnaba, il ristorante Oniga offre dalle vetrate delle due salette comunicanti una splendida vista su una delle piazze piu' belle della citta' e frequentate soprattutto da giovani. Il locale, circa 40 coperti, e' molto frequentato ma mai caotico grazie anche alla professionalita' dei due giovani proprietari che servono a tavola. Il menu e' vario e offre sempre e solo ingredienti di stagione e del territorio, come i carciofi dell'isola di Sant'Erasmo o i broccoli coltivati negli orti delle isole della laguna di Venezia.  Per scegliere cosa mangiare e' consigliabile comunque seguire i suggerimenti del cuoco. 
    Da non perdere, per cominciare il baccala' mantecato con polenta biancoperla, un piatto tipico della cucina veneta che qui ha un tocco di delicatezza che non guasta, cosi' come le 'alici in saor', alici fritte con crema di cipolle rosse. A farla da padrone nel menu dell'osteria, abbiamo detto, e' il pesce: dunque, spaghetti al nero di seppia con pomodorini e gamberi, tortelloni con gamberoni e funghi finferli, tagliolini con scampi e radicchio tardivo di Treviso. Per secondo la casa offre il pescato piu' fresco trovato al mercato, cucinato nella maniera piu' semplice, e da non mancare la frittura di pesce della laguna con verdurine di stagione. Non manca la carne anch'essa di ottima qualita'. La lista dei vini e' da vera enoteca e spazia tra circa 150 etichette. Il dolce e' fatto in casa e in alternativa il ristorante offre gli oltre venti gusti dell'ottimo gelato Grom. Il costo di un pasto e' ottimo rapporto qualita'-prezzo e si aggira tra i 30 e i 35 euro. Ristorante Oniga Dorsoduro 2852 Venezia tel.041 5224410  
