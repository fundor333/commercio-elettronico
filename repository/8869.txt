#titolo Di Pietro: 'Io e Grillo? Nessuna intesa, ma facciamo paura' - Politica
"Io e Beppe Grillo, in questi giorni, non ci siamo nemmeno sentiti ma immagino che pure lui si stia facendo un sacco di risate leggendo e sentendo le mille ricostruzioni fantasiose circa il nostro comune futuro politico (che ad oggi non abbiamo nemmeno ideato o programmato, ma di cui leggiamo ampie immaginifiche ricostruzioni da parte di variegati commentatori politici) e, soprattutto, percependo le paure che una tale eventualità incute al sottobosco della politica tradizionale". Lo scrive Antonio di Pietro sul suo blog. 
 "A livello nazionale, ad oggi, non abbiamo ricevuto alcuna risposta alla nostra proposta ma è nostra intenzione aspettare fino alla fine delle Primarie di Pd, Sel e Psi, dato che al loro interno vi sono vistose divergenze sul futuro politico e programmatico che intendono portare avanti", scrive Di Pietro in un lungo post. "Sia ben chiaro, però, che accordi di coalizione con noi vi potranno essere solo su base programmatica, come ad esempio: l'accettazione degli obiettivi dei nostri quesiti referendari, il ritiro delle truppe dall'Afghanistan, una più equa ripartizione del carico fiscale, una maggiore attenzione al mondo del lavoro e, più in generale, una dichiarata esplicita discontinuità dalle attuali politiche del Governo Monti", spiega l'ex Pm. "Questo esecutivo, infatti, sta andando avanti solo a colpi di fiducia in Parlamento, in quanto nessuna forza politica approverebbe, nel merito, gli iniqui provvedimenti che sta emanando, tipo il 'patto di stabilità' attualmente in discussione". 
 VENDOLA, IDV-GRILLO?IO FUORI DA TEATRINO PERUGIA (ANSA) - PERUGIA, 4 NOV -  "Tutto questo schema è un po' nauseante". E' il commento di Nichi Vendola all'ipotesi di alleanza Pd-Udc e dell'asse Idv-Grillo. "Discutere di ricette - spiega - di formule, stare prigionieri dentro al teatrino: io voglio scappare da quel teatrino". "Io penso - prosegue Vendola - che bisogna discutere della sofferenza e della crisi che c'é in Italia. Chi ha prodotto la crisi, chi ne porta la responsabilità, quali sono gli ingredienti fondamentali che ci hanno portato sull'orlo di questo collasso". "Costruiamo un programma su questo - aggiunge - e tutti quelli che ci stanno sono in benvenuti. Io penso che una maggioranza larga, che anche il popolo delle parrocchie, sarà felice se per esempio si costruisce un'agenda di governo che dice che la dignità di un essere umano è più importante del profitto di un'azienda".  
