#titolo Olivier Assayas - Protagonisti
VENEZIA - Viaggio a ritroso negli anni '70 oggi alla Mostra del cinema di Venezia. Il post maggio '68, gli anni immediatamente successivi in cui la politica diventa un'ossessione anche per i ragazzini che sfidano la vita con azioni pericolose, irrompe nel concorso con Apres Mai di Olivier Assayas, ottenendo applausi. E' il ritratto di una generazione nemmeno maggiorenne, la sua stessa, che passava le giornate a discutere di Trotsky e Lenin, a guardare con ammirazione la Rivoluzione Culturale di Mao, salvo scoprire già in quegli anni che il Fiume Giallo era infestato di cadaveri della repressione, a cambiare amori senza mai innamorarsi, a provare fumo, acidi e eroina, a immaginare un cinema sperimentale e documentari di impegno sulla classe operaia, a buttare molotov e a scrivere sui muri le frasi della protesta. Il film si apre sulla manifestazione del 9 febbraio '71, finita nel sangue, indetta dai maoisti di Secours Rouge. ''Ho scelto la strada dell'autobiografia - dice Assayas, nato a Parigi nel '55 -, dopo Carlos ambientato negli anni '70 ho avuto voglia di proseguire il viaggio e quando ero a montare il film certe scene mi hanno emozionato ritrovando qualcosa della mia adolescenza". Un'epoca che il cinema non ha raccontato moltissimo e che in The Dreamers di Bernardo Bertolucci e negli Amants Regulieres di Philippe Garrell ha degli esempi recenti. 
 "E' un omaggio all'underground degli anni '70 che ha nutrito la mia formazione estetica e intellettuale, un omaggio all'importanza della controcultura rispetto al pensiero imposto e preconfezionato, alla free press e al cinema sperimentale", racconta Assayas che nel '94 aveva gia' dedicato al periodo L'Eau Froide. Parigi inizio anni '70: Gilles (Clement Metayer) e' un giovane liceale, figlio di un regista di fiction televisive, vorrebbe fare il pittore, si impegna nel movimento scolastico già diviso in mille rivoli comunisti e anarchici, è fidanzato con una ragazza (Carole Combes) che lo lascerà per seguire la madre hippy a Londra e poi a Ibiza. Dopo l'aggressione ad un vigilante della scuola, finita con il coma di quest'ultimo, insieme ai suoi compagni, tra cui la nuova fidanzata (Lola Creton) e l'amico pittore (Felix Armand) è costretto a cambiare aria: ma è estate e il gruppetto in pullmino se ne va in Italia unendosi ad altri compagni più grandi che vogliono portare il cinema agli operai di Torino e di altre città. Ad un certo punto si dividono: lui torna a Parigi per l'ammissione alle Belle Arti, gli amici se ne vanno in Oriente. Si ritroveranno in città, ciascuno con strade diverse da percorrere per il futuro e quando a lui sarà chiesto di partecipare ad un'azione terroristica preferirà dire di no e accetterà un lavoro sul set di un film di fantascienza e nazismo ai Pinewood Studios di Londra. "Non sono ragazzi del '68 ma giovani ingenui che scoprono il mondo nel solco tracciato da quelli piu' grandi di loro - dice Assayas -, l'amore, la natura, i sentimenti, la politica tutto é visto in un modo malinconico. Avevo in quegli anni un forte amore per la vita, ma il mio essere era incline alla malinconia e probabilmente di questo è impregnato il film", ammette il regista all'osservazione sulla poca gioia di quella generazione rappresentata in Apres Mai, che in Italia uscirà ad ottobre distribuito da Officine Ubu. 
 "Ho vissuto un'epoca molto seria e anche abbastanza triste. C'era l'ossessione per la politica, tutti soffrivano di una sorta di super io fatto di valori astratti come rivoluzione. Nella sinistra c'era qualcosa di piuttosto triste e violento che si rifletteva in ogni comportamento. Non so cosa ci troveranno i giovani di oggi, spero li interessi cogliere la fede nel futuro e nell'avvenire, la voglia di trasformare una società, altrimenti sarà per loro un film d'epoca, un periodo lontano e anche poco comprensibile oggi".  
