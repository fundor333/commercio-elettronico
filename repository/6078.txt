#titolo Scoperta in Namibia grande sorgente di acqua potabile - Acqua: Ultime news - Ambiente&Energia
  (ANSA) - ROMA, 23 LUG - Scoperta in Namibia una grande sorgente d'acqua potabile, capace di rifornire per almeno 400 anni il Paese piu' arido dell'Africa sub sahariana. Secondo quanto riferiscono i ricercatori del Federal Institute for Geosciences and Natural Resources tedesco(BGR), la nuova falda acquifera, chiamata Ohangwena II, scorre sotto il confine tra Angola e Namibia e sul lato di quest'ultima si estende su una superficie che varia tra i 70 e i 40 chilometri. 
Gli scienziati, come riporta la BBC, affermano che l'acqua risale a 10.000 anni fa, ma e' piu' pulita rispetto a molte fonti moderne. La sorprendente scoperta potrebbe infatti avere un impatto importante sullo sviluppo del paese africano, cambiando anche la natura dell'attivita' agricola nella zona. 
''La quantita' di acqua immagazzinata nella sorgente potrebbe alimentare il nord della Namibia per quattro secoli, una zona dove risiede circa il 40% della popolazione della nazione- ha spiegato Martin Quinger, project manager del progetto del BGR. - Quello a cui stiamo puntando e' un approvvigionamento idrico sostenibile: estrarre solo la quantita' di acqua che viene ricaricata''. 
Alcune preoccupazioni sulla nuova fonte derivano tuttavia da possibili perforazioni non autorizzate: sopra alla falda di acqua dolce ne e' stata scoperta una minore salata ed i ricercatori sottolineano come perforazioni ''non conformi alle raccomandazioni tecniche'' potrebbero minacciare la qualita' dell'acqua. (ANSA). 
Â   
