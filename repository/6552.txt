#titolo Rocca l'olandese, il segreto e' che si allenano - Tempi Supplementari
  (ANSA) - ROMA - ''Era difficile, molto difficile giocare contro l'Olanda di Cruyff. Andavano forte forte e sa perche'? Perche' si allenavano molto piu' di noi''. Francesco Rocca da giocatore era 'kawasaki', un italiano 'olandese' che negli anni Settanta andava a mille all'ora su e giu' sulla fascia destra. 
 Nella Roma e in Nazionale attaccava e difendeva, come i fenomeni dell'Arancia Meccanica. Da allenatore ha cercato di inculcare il calcio totale nella selezione Olimpica, nell'Under 20 (di cui e' ancora il ct) e nelle altre rappresentative azzurre che ha guidato. Fino a farsi la fama scomoda di quello che spreme troppo i giocatori, come ammette lui stesso con fastidio. 
 ''Gli olandesi hanno sempre avuto una grande cultura del lavoro e credo ce l'abbiano ancora - dice Rocca parlando dell'Olanda di oggi, di nuovo in finale ai Mondiali, e di quelle di ieri -. Questa squadra non ha tutti i canoni dell'Olanda classica: e' meno spettacolare, ma molto redditizia in rapporto alle occasioni da gol''. 
 Difficile dire se Sneijder o Robben avrebbero trovato posto accanto a Neeskens e van Hanegem. ''E' complicato fare paragoni tra epoche diverse - dice l'ex campione giallorosso -. Il calcio totale allora era una novita', ma c'erano anche grandi campioni in quell'Olanda. Per il rapporto qualita'-gioco era senz'altro piu' forte di questa''. 
 Il ricordo personale di Rocca e' legato a una partita di qualificazione agli Europei del 1976. E' il novembre del 1974, 'kawasaki' ha 20 anni. A Rotterdam l'Italia va in vantaggio con Boninsegna, ma poi prende due gol di Cruyff e uno di Rensenbrink.  Una dimostrazione di superiorita' schiacciante. Un'impressione indelebile per uno che ''da giocatore ha sempre privilegiato l'aspetto fisico e la preparazione'', ricorda Rocca. 
 E che da allenatore si e' preso la rivincita accanto al ct Dino Zoff nel 2000, agli Europei in Olanda: vittoria ai rigori contro i padroni di casa.     ''Gli olandesi sono stati sempre dei grandi incompiuti: vanno in finale e perdono dominando - dice Rocca l''olandese' -. Ma magari stavolta sono meno spettacolari e ce la fanno''.  
