#titolo REGIONI: TONDO, FVG PUNTO RIFERIMENTO IN ADRIATICO-IONICA - Cooperazione Internazionale
     (ANSA) - TRIESTE, 13 GIU - ''Nel contesto della macroregione
Adriatico-Ionica il Friuli Venezia Giulia e' un punto di
riferimento importante, in particolare nei settori della
logistica dei trasporti e nell'interscambio commerciale''. Lo ha
detto oggi a Trieste il presidente della Regione, Renzo Tondo,
durante la giornata conclusiva del workshop dedicato alle
politiche marittime del Sud-Est Europa.    All'incontro erano presenti il sottosegretario agli Esteri,
Marta Dassu', il viceministro croato agli Esteri, Josko
Klisovic, e il collega sloveno Igor Sencar, con il presidente
del Molise, Michele Iorio, e l'assessore veneto all'Agricoltura,
Franco Manzato.    Tondo ha ricordato la costituzione del Gect ''Euregio Senza
Confini'' tra Friuli Venezia Giulia, Veneto e Carinzia ''che
auspichiamo - ha aggiunto - possa vedere la futura
collaborazione delle Regioni croate Istriana e Litoraneo-Montana
e della Slovenia. Qui si vince o si perde tutti assieme, senza
scontri, rivalita', gelosie''. Secondo Dassu' il Gect potra'
essere effettivamente pronto nel 2014, in considerazione del
fatto che a dicembre il Consiglio europeo affidera' alla
Commissione Ue il mandato relativo.    In videoconferenza da Bruxelles e' anche intervenuto il
commissario europeo Maria Damanaki, che ha ribadito i temi
prioritari da sviluppare all'interno della Macroregione
Adriatico-Ionica, dalla tutela dell'ambiente marino alla
cooperazione nel settore della pesca, alla cosiddetta ''crescita
blu'' (trasporti e turismo sostenibili), alla cooperazione nei
sistemi di monitoraggio del sistema marino.    Per l'assessore regionale alle Relazioni internazionali, Elio
De Anna, queste scelte presuppongono ''un utilizzo efficiente ed
armonico delle risorse Ue'', mentre nel campo dei trasporti
viene confermata la naturale connessione tra le politiche
marittime adriatico-ioniche e il ruolo del Corridoio ferroviario
Baltico-Adriatico dai porti nordadriatici agli scali polacchi e
degli Stati baltici. (ANSA).
