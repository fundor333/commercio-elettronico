#titolo Prevista a Detroit 2013 Coupe' ELR prima elettrica Cadillac - Prove  e Novit√† - Motori
  ROMA - La nuova Cadillac ELR, una coupe' elettrica di lusso, fara' il suo debutto il prossimo 15 gennaio al North American International Auto Show. Lo conferma il brand del Gruppo General Motors con un comunicato ufficiale e con una prima immagine teaser. Come si puo' riconoscere dal profilo della carrozzeria, la nuova ELR e' basata sulla concept Converj, presentata da Cadillac al Salone di Detroit del 2009, e combina perfettamente - si legge nella nota della casa produttrice - ''un design esclusivo allo sviluppo di quell'avanzata tecnologia oggi rivolta ai veicoli elettrici e al loro fondamentale futuro sviluppo per il marchio''. Come fa notare LeftLaneNews, la nuova ELR combina la tecnologia della Chevrolet Volt con una carrozzeria simile a quella della Cadillac CTS, seppure modificata con uno spostamento verso la parte frontale del posto guida e del parabrezza. In coda spiccheranno i gruppi ottici verticali di ultima generazione, analoghi a quelli della recente berlina ATS. 
 ''Il pubblico - aveva dichiarato Mark Reuss, presidente GM North America, alla recente SAE Convergence Conference di Detroit - riconoscera' immediatamente la ELR come una Cadillac grazie al suo look distintivo e griffato, con un design esterno vicino alla realta'''. Come la Volt, nella ELR sara' presente una sezione con motore termico (dovrebbe essere a quattro cilindri) con funzione di range extender e capace di garantire un'autonomia complessiva di 1.080 chilometri mentre quella 100% elettrica, assicurata dalle batteria agli ioni di litio, dovrebbe attestarsi attorno a 42 chilometri. La produzione in serie della nuova coupe' elettrica sara' avviata alla fine del prossimo anno nella fabbrica GM di Hamtramck, la stessa dove nasce la Chevrolet Volt, mentre la commercializzazione dovrebbe iniziare nel 2014.  
