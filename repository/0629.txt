#titolo Forte calo nel 2012 per mercato europeo pneumatici ricambio - Componentistica - Motori
  ROMA - Dopo due anni consecutivi con risultati positivi - durante i quali il mercato globale dei pneumatici al ricambio e' cresciuto nonostante un declino della quota di mercato dei produttori europei - nel 2012 le vendite dei produttori dell'Unione Europea sono precipitate, a conferma del fatto che la crisi economica e' tutt'altro che finita. Lo si rileva dal consuntivo dei dati di vendita pubblicati dall' Etrma, l'associazione europea dei produttori di pneumatici e gomma. 
In particolare il calo piu' sensibile (-19%) ha riguardato quello delle coperture al ricambio per truck, che hanno chiuso il 2012 con un totale di 8.231.000 unita' contro i 10.172.000 del 2011. Male anche il comparto dei pneumatici auto al ricambio (-13%) che sono scesi dai 223.597.000 milioni di pezzi del 2011 a 194.618.000. Inoltre, si e' evidenziata una saturazione della domanda di pneumatici invernali, le cui vendite sono calate del 20% nel 2012. In negativo a due cifre anche il settore agricolo e quello moto e scooter, entrambi a - 11% nel 2012.     ''Questo e' il volume di mercato piu' basso in oltre 7 anni - ha sottolineato Fazilet Cinaralp, segretario generale dell'Etrma - Le cause potrebbero essere il basso chilometraggio per chi utilizza l'auto, la decisione da parte dei consumatori di posticipare l'acquisto di pneumatici nuovi o la scelta di acquistare pneumatici usati''. I dati sui pneumatici d'importazione prodotti da aziende extra-europee evidenziano un simile andamento. In questo contesto, Etrma chiede una rapida implementazione del programma Cars 2020 annunciato dalla Commissione Europea nello scorso novembre. ''Speriamo che il piano di azione porti un po' di speranza agli operatori del settore - ha detto  Cinaralp - promuovendo gli investimenti in innovazione, efficienza e formazione, una migliore regolamentazione e sanzioni contro le pratiche di mercato sleali tramite una sorveglianza piu' fattiva sul mercato''.  
