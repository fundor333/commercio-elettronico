#titolo Vela: Volvo Ocean Race a Newport, capitale Usa delle regate - Nautica e Sport - Mare
  (ANSA) - GENOVA, 5 feb - La capitale americana della vela  Newport , nello Stato del Rhode Island, ospitera' per la prima volta nella sua storia la  Volvo Ocean Race . La citta' degli Stati Uniti, una delle capitali mondiali della vela, si è aggiudicata un posto come sede di tappa per la dodicesima edizione del giro del mondo a vela in equipaggio del 2014/15. La regata raggiungerà Newport verso maggio 2015 dopo aver visitato Itajaí, in Brasile.  
 Da Newport, la flotta partecipante affronterà la traversata atlantica verso le tappe finali in Europa. 
La Volvo Ocean Race ha visitato gli Stati Uniti in ogni sua edizione dal 1989/90 ma malgrado la sua grande tradizione Newport non aveva mai ottenuto lo status di sede di tappa. 
Lo stato del Rhode Island è conosciuto anche con il nome di Ocean State e per oltre cinquant'anni è stato sede della Coppa America. Anche nel 2012 la città ha ospitato una tappa di gran successo dell'America's Cup World Series. 
La prossima edizione della Volvo Ocean Race partirà nell'autunno 2014 e sarà la dodicesima della storia quarantennale della regata, che prese avvio nel 1973 con il nome di Whitbread Round the World Race. (ANSA).  
