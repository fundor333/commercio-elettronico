#titolo Sulle nevi di Cogne tornano i maratoneti del fondo - Spettacoli e Sport
  Come la svedese Vasaloppet o la francese Transjurassienne, la 'MarciaGranParadiso', in programma il 10 febbraio sulle nevi di Cogne, rappresenta per i maratoneti dello sci nordico una delle prove piu' ambite e spettacolari. Nello scenario naturale del Parco nazionale del Gran Paradiso si sfideranno centinaia di fondisti provenienti da tutto il mondo, per la maggior parte amatori desiderosi di confrontarsi da vicino con i numerosi campioni italiani e stranieri presenti alla prova, da affrontare rigorosamente a tecnica classica. Nell'Albo d'Oro figurano nomi del calibro del bi-campione olimpico di Torino 2006 Giorgio Di Centa (trionfatore di ben quattro edizioni), e di Marco Albarello, Johann Muehlegg, Giorgio Vanzetta, Guidina Dal Sasso, Gabriella Paruzzi e dei campioni norvegesi Odd Bjoern Hjelmeset ed Anders Aukland. Nel 2012 la gara e' stata vinta da due atleti bergamaschi, Giovanni Gullo (Fiamme Gialle) e Melissa Gorra (Cs Esercito). Da quest'anno alla tradizionale distanza di 45 chilometri sara' affiancata una prova 'light', mentre per i non tesserati Fisi sara' possibile prendere parte all'evento 'MarciaGranParadiso Day', manifestazione non competitiva senza l'inserimento all'interno della classifica ufficiale, che si tiene sullo stesso tracciato della prova principale. Come da tradizione degli ultimi anni, poi, il giorno precedente la gara si terra' la 'Mini MarciaGranParadiso', riservata a bambini e ragazzi. La competizione, giunta al 33/o appuntamento, vedra' gli atleti partire in 'mass start' dal prato di Sant'Orso, nel cuore di Cogne, gia' sede di partenza e arrivo di gare di Coppa del Mondo. Il percorso puntera' verso Epinel per poi risalire dapprima a Valnontey e poi a Valeille, prima del passaggio a Lillaz, a Champlong e dell'arrivo di nuovo a Cogne, mentre i concorrenti della 'light' da Valnontey raggiungeranno direttamente Cogne dopo 25 chilometri. Per informazioni e iscrizioni www.marciagranparadiso.it.  
