#titolo Made in: Morganti (Lega), Nord Europa non faccia resistenza - Economia e lavoro - ANSA Europa
     (ANSA) - BRUXELLES, 13 FEB - ''Sul 'Made in', mi auguro che i
Paesi nordici, questa volta, non facciano resistenza''. Lo dice
l'eurodeputato leghista toscano Claudio Morganti, facendo
riferimento al blocco - guidato da Germania e Svezia - che
nell'ottobre scorso indusse il Commissario al Commercio Karel De
Gucht a ritirare la proposta sull'etichettatura d'origine dei
prodotti. ''Sono soddisfatto - aggiunge Morganti - che, a un
mese dalla nostra votazione a Strasburgo, la Commissione abbia
adottato un nuovo regolamento''. 
   ''La notizia arriva dopo l'ennesimo sequestro, a Prato, di
tessuti illegali'', prosegue l'eurodeputato specificando che
''la contraffazione dei prodotti tessili e' una 'piaga' che
affligge da anni la sua citta'''.    ''E' ora - conclude Morganti - che le istituzioni europee
intervengano con delle norme a tutela del consumatore, contro la
concorrenza sleale dei Paesi terzi, che sta uccidendo
l'imprenditoria onesta e le eccellenze territoriali del nostro
Paese''.    L'europarlamentare aveva gia' condannato in passato ''le
logiche dei Paesi del Nord Europa, ai quali non interessa
difendere il settore manifatturiero, che per noi rappresenta
invece un'eccellenza, purtroppo continuamente messa a rischio
dalla contraffazione che regna sovrana nel nostro mercato''. (ANSA).
