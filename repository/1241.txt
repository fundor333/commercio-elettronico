#titolo Osteria di cicerone, una pizza come si deve a Roma - I ristoranti consigliati da giornalisti ANSA
  di Anna Lisa Antonucci  
ROMA - Dire pizzeria a Roma significa incontrarne almeno una in ogni strada. Ce ne sono di caratteristiche, pensate soprattutto per i turisti; di storiche e di quartiere; di famose, perche' frequentate dai vip, 'alternative' e tradizionali. Dunque ce ne' per tutti i gusti. Quella che vogliamo segnalare rientra un po' in ciascuna di queste categorie ma la caratteristica principale e' l'ottimo rapporto qualita'-prezzo.  
'L'Osteria di Cicerone', a pochi passi a Piazza Cavour, nell'omonima via, e' un locale tipico nel quartiere Prati, tovaglie a quadretti bianchi e rossi, ambiente informale e allegro, personale giovane e simpatico. Il proprietario, infatti, sempre presente in sala, supervisiona il servizio perche' sia sempre accurato e attento. Il menu' del giorno e i piatti consigliati sono scritti a mano su due lavagne a muro di quelle che c'erano a scuola fino a qualche anno fa. Grande varita' di pizze, alte e basse, bianche e rosse, crostini e 'calzoni'.  
Ma non mancano i primi piatti, con pasta fresca condita con prodotti di stagione, poi ottimi carpacci vegetariani, di carciofi o zucchine. Il punto di forza sono pero' i fritti. Il tagliere 'Cicerone' e' infatti un trionfo di fritti vegetariani, zucchine, melanzane, carote, fiori di zucca, funghi, carciofi pastellati con 'contorno' di affettati e mozzarelle di bufala.  
Tra i dolci, tutti artigianali, per i piu' golosi da non perdere la sbriciolata: pasta frolla spezzettata condita con zabaione e cioccolato. Il prezzo, per un pasto medio, non supera mai i 25 euro. L'Osteria di Cicerone, via Cicerone 22/A Roma, tel. 063208468.  
