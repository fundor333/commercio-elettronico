#titolo Ecodisastri sollecitano impegni mondo, 24ore per accordo - Istituzioni e UE - Ambiente&Energia
  (dell'inviata Stefania De Francesco)  
DOHA - Mancano meno di 24 ore alla conclusione ufficiale della 18/a conferenza mondiale sul clima a Doha ma le trattative stentano a chiudersi. I delegati di 194 Paesi presenti sono stati impegnati tutta la notte per scrivere i documenti finali da presentare all'Assemblea plenaria. Si dovra' trovare un'intesa sulla prosecuzione del protocollo di Kyoto (che scade il 31 dicembre prossimo) fino al 2020, sulle linee dell'accordo globale per una piu' drastica riduzione delle emissioni di gas serra (da approvare nel 2015 e applicare dal 2020).  
Ma il punto piu' delicato riguarda il nodo finanziario, non ancora sciolto: ai Paesi poveri non basta lo 'sforzo' economico fatto da alcuni Paesi industrializzati europei per finanziare l'adattamento al cambiamento climatico. In questo quadro, si intensificano gli appelli da parte della societa' civile, delle organizzazioni ambientaliste e degli scienziati a decidere al piu' presto perche' i disastri ambientali diventano sempre piu' frequenti e intensi. E proprio il delegato delle Filippine, colpite nei giorni scorsi da un tifone devastante, e' stato l'emblema della richiesta di aiuto accorata. 
Con le lacrime agli occhi, Naderev Sano, ha detto davanti alla platea dei delegati: ''Basta ritardi, basta scuse, lancio un appello ai capi di tutto il mondo: aprite gli occhi e guardate in faccia la realta'''. Sul tavolo dei negoziatori ci sono due proposte: una del Brasile per quanto riguarda il nuovo protocollo di Kyoto e l'altro sull'accordo globale proposto dall'Alleanza delle piccole isole (Aosis). Entrambi si integrano e puntano a colmare il gap di 8-13 miliardi di tonnellate di CO2 da ridurre entro il 2020 per contenere nei due gradi centigradi l'aumento della temperatura del Pianeta, evitando cosi' di aumentare il rischio di eventi climatici estremi.  
Per ridurre le emissioni, i Paesi in via di Sviluppo hanno alzato la richiesta di aiuti chiedendo 20 miliardi di dollari l'anno per il 2013-2015, il doppio dei dieci miliardi previsti per il 2010-2012; entro il 2020 sono stati programmati cento miliardi di dollari. Il segretario della Convenzione Onu Christiana Figueres negli incontri con le delegazioni dei 194 Paesi ha assicurato che i testi negoziali si chiuderanno per essere consegnati in tempo all'assemblea plenaria. Nelle ultime ore di negoziati anche sei delle piu' grandi organizzazioni ambientaliste e di sviluppo del mondo hanno lanciato un grido di allarme a tutti i Governi presenti al vertice: ActionAid, Christian Aid, Friends of the Earth, Greenpeace, Oxfam e Wwf denunciano che i negoziati ''sono sull'orlo del disastro e che i Governi hanno ora 24 ore per fare urgentemente un accordo che possa rispondere all'emergenza climatica planetaria che l'umanita' ha di fronte''.  
A Doha, dicono gli ambientalisti, l'Europa si presenta ''indebolita dalle divisioni interne, dalla mancanza di coraggio e dunque di leadership''. Per recuperarla, rilevano ''l'Italia e l'Europa devono puntare su obiettivi di riduzione piu' ambiziosi, almeno il 30% delle emissioni entro il 2020 anche perche' l'obiettivo di riduzione attuale del 20% e' stato gia' raggiunto''.  
