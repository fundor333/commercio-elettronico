#titolo Yuichi Nishimura - Mondiali Sudafrica
  Yuichi Nishimura è nato il 17 aprile 1972 a Tokyo (Giappone), ed è internazionale dal 2004. Nella vita di tutti i giorni svolge esclusivamente la professione di arbitro, mentre ha come hobby giocare a golf. 
    
La sua carriera internazionale si avvia con i Campionati Asiatici Under 17 del 2006 (2 gare dirette, giocate in Giappone), mentre il suo debutto a livello di nazionali maggiori è nel 2007 con la Coppa d’Asia, disputata nel Sud-Est Asiatico – in 4 paesi diversi -, dove dirige 3 partite: Indonesia-Bahrein 2-1 ed Arabia Saudita-Bahrein 4-0 nella fase a gironi ed Irak-Vietnam 2-0 ai quarti di finale. Sempre nel 2007 prende parte ai Mondiali Under 17 in Corea del Sud, arbitrando 5 partite: Tunisia-Belgio 4-2, Argentina-Honduras 4-1 e Germania-Trinidad & Tobago 5-0 nelle fasi a gironi, Ghana-Perù 2-0 ai quarti di finale, oltre alla finalissima Nigeria-Spagna 3-0 ai rigori (0-0 al 90’ e 120’). Nel 2008 è presente alla coppa d’Africa per nazioni in Ghana, unico fischietto non africano presente alla competizione, dove diresse 3 gare: Senegal-Tunisia 2-2 e Camerun-Zambia 5-1 nelle fasi a gironi, oltre ad Egitto-Angola 2-1 ai quarti di finale. Nel 2009 partecipa ai Mondiali Under 20 in Egitto, arbitrando 4 incontri: Germania-Stati Uniti 3-0, Ghana-Inghilterra 4-0 e Germania-Camerun 3-0 nelle fasi a gironi, oltre alla finale terzo/quarto posto Ungheria-Costarica 2-0 ai rigori (1-1 al 90’, non si disputarono i supplementari). A livello di club ha diretto la finale di andata della Afc Cup asiatica 2007, Al Faysaly-Shaabab 0-1. Nelle premondiali verso Sudafrica 2010 ha diretto 8 gare, tutte nel continente asiatico, con bilancio di 2 vittorie interne, 2 pareggi e 4 successi esterni: Vietnam-Emirati Arabi Uniti 0-1 (primo turno eliminatorio), Qatar-Irak 2-0, Emirati Arabi Uniti-Iran 0-1 ed Arabia Saudita-Uzbekistan 4-0 (nei gironi eliminatori), Emirati Arabi Uniti-Arabia Saudita 1-2, Iran-Arabia Saudita 1-2 e Corea del Sud-Iran 1-1 (nei gironi finali), oltre a Bahrein-Arabia Saudita 0-0 (andata playoff per stabilire l’avversaria del continente oceanico).  
GIAPPONE, MAI DIRE RIGORE. Gli arbitri giapponesi hanno fino a questo momento diretto 7 partite ai Mondiali con bilancio di 6 vittorie ed 1 pareggio. In queste 7 partite non è stato assegnato alcun rigore, mentre è stata decretata una sola espulsione. 
   
GLI ASSISTENTI. I due assistenti che comporranno la terna arbitrale di Nishimura saranno il sud-coreano Hae Sang Jeong (nato l’1 giugno 1971, internazionale dal 2004) ed il giapponese Toru Sagara (nato il 25 giugno 1976, internazionale dal 2007).  
