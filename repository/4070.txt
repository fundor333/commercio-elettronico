#titolo Elezioni: pier Luigi Bersani aderisce a “#vota per i bambini- diritti in parlamento”  - ANSA per UNICEF
  “Assumo con convinzione il vostro manifesto e ne farò, se verrò eletto, una priorità nell'azione di governo, a partire anche dalle risorse, dal coordinamento delle politiche e dall'ascolto e dalla partecipazione dei minori, perché penso che in Italia occorra compiere una svolta nelle politiche per l'infanzia e l'adolescenza” con queste parole  Pier Luigi Bersani , leader candidato della coalizione di Centro-Sinistra  ha aderito al documento  “ #vota per i bambini- Diritti in Parlamento “, lanciato dall’ Unicef   in occasione delle elezioni politiche del prossimo 24-25 febbraio.  
 “Ritengo che i 10 temi da voi lanciati nell'election day – la protezione dalla povertà, la non discriminazione e cittadinanza, l'investimento sull'infanzia, l'aiuto allo sviluppo, la giustizia a misura di bambini e di ragazzi, la scuola di qualità per tutti, l'ambiente giusto per crescere, le azioni contro la violenza, la formazione per i professionisti per l'infanzia, l'ascolto e la partecipazione dei ragazzi – costituiscono l'ossatura dell'affermazione dei diritti dell'infanzia e dell'adolescenza nel nostro Paese” ha sottolineato Bersani nella lettera inviata al  Presidente dell’Unicef Italia Giacomo Guerrera .  
 Prosegue Bersani: “Il nostro Paese, per superare la crisi ed essere forte e per offrire speranze durature di crescita e di futuro, deve basarsi sull'investimento più lungimirante: quello sui bambini e sugli adolescenti di oggi. Questo investimento deve partire dal contrasto alla povertà minorile, giustamente da voi messa al centro dell'azione. In questi anni si sono impoverite in particolare le famiglie con figli e sono aumentate le disuguaglianze tra bambini. Una seria azione di contrasto alla povertà minorile deve coinvolgere l'insieme della società e delle istituzioni e deve mirare al superamento delle disuguaglianze e al sostegno alle famiglie nella crescita dei loro figli. Anche per questo penso che sia necessario agire subito affinché sia finalmente possibile una svolta”.              
 “Per me, come per la maggior parte degli italiani, - afferma Bersani -  il nome dell’ Unicef   Italia  è saldamente associato a tante battaglie e a tante conquiste a favore dell’infanzia e dell’adolescenza nel nostro Paese e nel resto del mondo. E’ impossibile quindi in Italia portare avanti serie politiche per le persone minori di età, senza il vostro coinvolgimento e quello delle altre associazioni anche professionali che operano in rete con voi” . 
 “Ringraziamo  Pier Luigi Bersani  per aver aderito al nostro documento  e per le parole di stima nei confronti della nostra Organizzazione. Rinnoviamo l’appello agli altri leader candidati premier a sottoscriverlo entro questa settimana” ha dichiarato il  Presidente dell’Unicef Italia Giacomo Guerrera . L’ Unicef  monitorerà annualmente il rispetto dell’impegno sottoscritto.  Adulti e bambini possono votare online collegandosi a   www.unicef.it/votaperibambini.    
