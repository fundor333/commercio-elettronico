#titolo A Parigi Mercedes Concept Classe B elettrica. Lancio in 2014 - Prove  e Novità - Motori
  ROMA - La gamma 'Electric Drive' Mercedes-Benz debutta al Salone dell'Automobile di Parigi con la versione elettrica a batteria di Classe B, che sara' lanciata sul mercato nel 2014. Il Concept Classe-B Electric Drive e' equipaggiato con un motore elettrico della potenza di 100 kW che, con una vigorosa coppia di 310 Nm, assicura elevata dinamica di marcia e un'autonomia di 200 chilometri. La batteria si ricarica collegandola a una comune presa domestica da 230 Volt o, in alternativa, con la funzione di ricarica rapida che richiede una presa ad alta tensione (400 Volt).     La Concept e' uno dei primi modelli con il nome 'Electric Drive' che caratterizzera' tutti i futuri modelli elettrici a batteria dei marchi Mercedes-Benz, Mercedes-AMG e Smart. Come tutta la famiglia Classe B, anche la versione Electric Drive a trazione puramente elettrica - precisa una nota della casa - coniuga piacere di guida, comfort e massima funzionalita'. La grandezza e la versatilita' dell'abitacolo non subiscono variazioni, grazie al cosiddetto Energy Space ricavato nel pianale a monte dell'asse posteriore. E' qui che trova posto la potente batteria agli ioni di litio, in posizione poco ingombrante, sicura e ottima per mantenere basso il baricentro. 
Mercedes-Benz Classe B e' un'automobile molto versatile, compatibile con i piu' diversi sistemi di alimentazione: motore a combustione interna, trazione puramente elettrica a batteria o cella a combustibile. L'Energy Space fa della Classe B una ''tuttofare'' alla quale Mercedes-Benz affida il compito di aprire la via ai diversi sistemi di propulsione alternativi nel segmento delle compatte Premium. Ideale per la famiglia, Classe-B Electric Drive sara' lanciata sul mercato nel 2014. 
Al Salone di Parigi debutteranno anche le versioni di serie di Mercedes-Benz SLS AMG Coupe' Electric Drive e di Smart BRABUS electric drive. 
    
