#titolo Internet: possibile depressione in chi ha dipendenza da web - Stili di vita - Salute e Benessere
     (ANSA) - MILANO, 15 FEB - La dipendenza da Internet influenza
in modo negativo l'umore dei giovani, tanto da poterli indurre
alla depressione. A stabilirlo e' una ricerca condotta dagli
esperti dell'Universita' degli Studi di Milano e della Swansea
University (Regno Unito). Lo studio e' appena stato pubblicato
sulla rivista scientifica PlosOne, e ha esaminato gli effetti
dell'esposizione al web sul breve periodo.    Lo studio, condotto da Roberto Truzoli e Michela Romano
dell'Universita' di Milano e da Phil Reed e Lisa A. Osborne
della Swansea University, ha esaminato l'impatto immediato
dell'esposizione a Internet sugli stati psicologici e sull'umore
di persone dipendenti da Internet e su utenti di Internet non
dipendenti, con un'eta' media di 24 anni. ''I 60 partecipanti -
spiegano gli autori della ricerca - hanno svolto una batteria di
test psicologici per misurare i livelli di dipendenza da web,
l'umore, l'ansia, la depressione, la schizotipia e i tratti di
autismo''. Quindi i partecipanti hanno utilizzato liberamente
Internet per 15 minuti e successivamente sono stati nuovamente
valutati per l'ansia e l'umore.    ''Un primo risultato dello studio - dicono i ricercatori - e'
che le persone dipendenti da Internet hanno evidenziato una
marcata riduzione del tono dell'umore subito dopo aver smesso di
utilizzare Internet rispetto ai partecipanti non dipendenti,
rilevando un evidente impatto negativo sull'umore. L'impatto
negativo immediato sull'umore delle persone dipendenti puo'
contribuire all'aumento dell'uso di Internet da parte di questi
individui che cercano di modificare il loro umore impegnandosi
ulteriormente nell'utilizzo di Internet, rafforzando cosi' la
spirale di dipendenza. Questo fenomeno suggerisce un possibile
meccanismo di mantenimento del comportamento di dipendenza''.    Il principale dato nuovo dello studio, commenta Truzoli, ''e'
l'evidenziazione di cosa succede all'umore di coloro che sono
dipendenti appena smettono di navigare. Si conferma che le
persone con pregressi disturbi dell'umore e d'ansia possono
essere a rischio di uso eccessivo di Internet. La rilevazione di
tratti autistici pero' - conclude l'esperto - e' una evidenza
nuova potenzialmente interessante, ma le ragioni di questa
associazione sono attualmente poco chiare e richiederanno nuove
ricerche''. (ANSA).
