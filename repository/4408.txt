#titolo Via cercando l'equilibrio degli opposti  - Spettacolo
di Beatrice Campani 
 Le prime giornate della fashion week parigina sono segnate dai debutti: ieri sera quello di H&M alla sua prima sfilata, nessun cambio di rotta ma semplicemente un momento celebrativo, poi questa mattina  Alexander Wang  con la sua prima collezione per  Balenciaga , attesissima da stampa e buyer. Ma sotto il cielo grigio della Ville Lumiere gli addetti ai lavori sono sempre più affascinati da quel gioco dei contrasti, l'equilibrio degli opposti, i mix e le contaminazioni viste in passerella: maschile e femminile, materiali preziosi e altri inusuali, stravaganza ed eleganza che convivono nello stesso defilé. 
 La quintessenza della contaminazione tra maschile e femminile va in scena da  Dries Van Noten,  che ha dichiarato di essersi ispirato ai balli "cheek to cheek" di Fred Astaire e Ginger Rogers. Tutto qui sembra rubato al guardaroba di lui, un lui che indossa una taglia piuttosto ampia perché giacche, cappotti e pantaloni sono piuttosto oversize. Ma attenzione, non è un look "a la garconne", piuttosto un mix, sovrapposizione. Come si concretizza tutto questo? Prima di tutto la gonna indossata sui pantaloni, in tante varianti, da quella di piume messa sul tuxedo a quella in seta sui pantaloni gessati. Tutto è sovrapposto: camicia rigata, pull e maxi blazer. Anche  Guy Laroche  intreccia maschile e femminile, seguendo le parole di Marlene Dietrich "in fondo al cuore, sono un gentleman". 
 Pare che il miglior modo per dar forza alla femminilità sia di contrapporle una mascolinità potente ed estrema. E così ecco in passerella la giacca over da aviatore, indossata insieme ad un berretto e un rossetto rosso vermiglio. Da  Rochas,  sotto la direzione creativa di Marco Zanini, eleganza fa rima con stravaganza. Due concetti che sembrano all'opposto, ma non è così. La donna disegnata da Zanini rimane in perfetto equilibrio tra i due temi, scegliendo cappotti oversize a trapezio in puro stille anni Cinquanta, completi pijama, gonne a ruota dalle pieghe enormi oppure strette a matita, abiti cocoon. Il comfort è assicurato dai materiali: lana cotta, Principe di Galles, bouclé, pelliccia finta. Il punto forte della seduzione si sposta verso le estremità, lasciando scoperta la caviglia, sempre in vista sia con maxi gonne a ruota sia con pantaloni. 
 Anche  Carven  punta dritto sull'eleganza d'antan, con cappotti dai volumi over, addolciti dai colori pastello. Si passa completamente ad un'altra atmosfera da  Gareth Pugh,  che ora più che mai rimane fedele al dna della sua linea: atmosfera tenebrosa, modelle "truccate" come vestali, abiti come sculture a forma di trapezio che fanno l'occhiolino ai kimono. Poi l'immancabile dualismo cromatico del bianco e nero. Stupisce i presenti, comprese le celebrities Cher e Fergie, il gruppo di abiti delle ultime uscite: abiti-scultura decorati con una montagna di strisce di nylon che assomigliano alla plastica usata per i sacchetti della spazzatura. Strano? Non per Gareth Pugh, che spiega "in questo modo la donna sembra una roccia minerale, un fiore che sboccia, è un connubio talmente strano che raggiunge la pura bellezza".  
