#titolo Nugnes, boom domande per riconversione vigneti  - Regioni - Terra&Gusto
  - NAPOLI - "In Campania gli operatori del comparto vitivinicolo sono sempre più attenti alla qualità e alla competitività delle aziende". Così Daniela Nugnes, consigliere del presidente Caldoro all'Agricoltura, commenta i risultati dei due bandi, aperti nell'ambito dell'Ocm Vino (Organizzazioni comuni di mercato), sulla ristrutturazione e la riconversione dei vigneti e sugli investimenti strutturali delle coltivazioni. "Quest'anno - dichiara - abbiamo avuto un boom di richieste. Si tratta di circa 400 domande di cofinanziamento per quel che riguarda la ristrutturazione e la riconversione dei vigneti e di altre 26 istanze di cofinanziamento per gli investimenti strutturali. Addirittura - aggiunge - per la misura dedicata alla riconversione abbiamo richieste per quasi cinque milioni di euro, a fronte di una dotazione finanziaria di circa tre milioni. Grazie all'attuale regolamentazione, che prevede la possibilità di spostare i fondi da un capitolo all'altro dell'Ocm, siamo al lavoro per individuare le risorse necessarie per soddisfare tutte le richieste". "E' questo un chiaro segnale di quanto sia in aumento il numero degli operatori del comparto che, nonostante la crisi, vuole scommettere ed investire sulla qualità per puntare ai mercati nazionali ed internazionali. Il settore conferma ancora una volta di essere uno dei fiori all'occhiello delle eccellenze campane", conclude la Nugnes.  
