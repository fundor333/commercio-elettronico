#titolo Sonno perduto? Tempi e modalita' recupero diversi per tutti - Stili di vita - Salute e Benessere
  SYDNEY - L'organismo umano e' dotato di un meccanismo intrinseco, che varia da una persona all'altra, per recuperare il sonno perduto, adattando di volta in volta la quantita' di sonno secondo la necessita'. E' la conclusione di uno studio australiano, che per la prima volta ha esaminato i modelli di sonno di un campione di persone, osservando che la quantita' di sonno aumenta e diminuisce naturalmente durante la settimana. 
Se si entra in debito di sonno, l'organismo segnala la necessita' di recuperare dormendo di piu', scrive la ricercatrice Chin Moy Chow dell'Universita' di Sydney sulla rivista Nature and Science of Sleep. Lo studio indica che ogni persona ha un differente ciclo di sonno: alcuni impiegano solo un paio di giorni per recuperare e altri richiedono fino a 18 giorni. 
Nella ricerca e' stato misurato il sonno di 13 giovani durante un periodo di due settimane, usando un congegno indossato sulle braccia. A differenza di ricerche precedenti, Chow ha osservato che i partecipanti recuperavano il sonno perduto non regolarmente durante il weekend, ma in tempi diversi, con differenze fino a due ore per notte fra una persona e l'altra. Cio' suggerisce che i tempi dei cicli individuali sono intrinseci, piuttosto che qualcosa che ciascuna persona sceglie, aggiunge la studiosa. Nella prossima fase la ricerca sara' ripetuta con un campione piu' esteso, per analizzare se i modelli individuali corrispondono a problemi legati alla privazione di sonno.  
