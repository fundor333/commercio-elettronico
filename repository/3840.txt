#titolo Nautica: Toscana sbarca in Cina - Nautica e Sport - Mare
  (ANSA) - VIAREGGIO (LUCCA), 31 GEN - La nautica toscana sbarca in Cina attraverso una joint venture realizzata da imprese regionali con una società cinese che gestisce una struttura da diporto sull'isola di Hainan, considerata la Capri cinese.  
 L' accordo è stato presentato oggi a Viareggio (Lucca), presente anche l'assessore alle attività produttive della Toscana Gianfranco Simoncini che ha definito l'intesa un "positivo risultato, effetto dell'azione congiunta delle politiche di promozione e di innovazione che da tempo la Regione sostiene per rilanciare il settore". Per Simoncini "non a caso si è arrivati a questo risultato attraverso un gioco di squadra fra imprese, centri di eccellenza per l'innovazione, agenzia regionale Toscana Promozione. L'intesa, firmata a dicembre scorso, vedrà 4 aziende toscane protagoniste delle azioni di service alle imbarcazioni da diporto che navigano le acque dell'isola di Hainan. Le aziende, si spiega in una nota, sono state selezionate per le competenze "che sono in grado di esprimere a 360 gradi nel campo del service alle barche da diporto. Esse andranno a costituire una newco che sarà poi il soggetto che insieme alla Visun Group - società di Sanya, città dell'isola di Hainan - andrà a costituire la Joint Venture Company che avrà in concessione esclusiva per 10 anni le due aree su cui a Sanya si andranno ad organizzare i servizi per la nautica da diporto". Oggi in conferenza stampa Simoncini ha ribadito l'importanza della nautica toscana, che vede la presenza di alcuni fra i principali gruppi a livello mondiale, accanto ad un vasto tessuto di piccola e media impresa diffusa sul territorio al quale è collegato un importante ed articolato indotto. Lucca è la provincia con il maggiore numero di aziende, circa 1060 concentrate nelle aree di Viareggio e Massarosa, seguita da quella di Livorno con 640 imprese e da Massa Carrara con oltre 400. Gli occupati sono in totale poco meno di 15mila di cui il grosso nelle imprese della provincia di Lucca (6380). Basso il numero medio di addetti, che si aggira sui 5,2.(ANSA).   
