#titolo Vela: Vendee Globe; Gabart e Le Cleach in Atlantico  - Nautica e Sport - Mare
  (ANSA-AFP) - PARIGI, 2 GEN - Sono ormai in  Atlantico , dopo aver doppiato  Capo Horn , i due leader della  Vendee Globe ,  Francois Gabart  ( Macif ) e  Armel Le Cleach  ( Banque Populaire ). Partiti 52 giorni fa dalla Francia, gli skipper francesi hanno finalmente puntato la prua a Nord per raggiungere il traguardo di Sables d'Olonne. Gli altri undici superstiti della regata in solitario intorno al mondo senza scalo stanno per raggiungere il punto d'unione tra Atlantico e Pacifico, ma uno di loro, lo svizzero Bernard Stamm (Cheminees Poujoulat), è stato squalificato dalla giuria per aver beneficiato di un aiuto non consentito. 
 Stamm, costretto ad una sosta forzata alle isole Auckland per riparare l'idrogeneratore, stava per finire con la sua barca contro una nave russa da ricerca e un componente dell'equipaggio era salito a bordo per aiutarlo ad evitare danni nell'impatto. 
 La giuria ha ritenuto l'intervento del marinaio russo una violazione delle norme di gara e ha disposto la squalifica, sanzione contro la quale Stamm può presentare appello entro 24 ore. (ANSA).  
