#titolo Auto, mercato Italia torna a livelli anni '70. A febbraio -17,41% - Industria e Mercato - Motori
  di Graziella Marino 
 ROMA - Puntuale come un orologio svizzero e' arrivato anche febbraio il tonfo del mercato dell'auto che ha ceduto rispetto ad un anno fa il 17,41% registrando appena 108.419 nuove immatricolazioni. Un dato che, rilevano gli osservatori, fa tornare l'Italia ai livelli degli anni '70 e che e' frutto della crisi che attanaglia il Paese ma anche dell'eccessivo carico fiscale sull'auto che, tra l'altro, ha prodotto nei primi due mesi del 2013 una contrazione del gettito Iva di 154 milioni di euro. Prosegue invece la ripresa del mercato dell'usato, che a febbraio cresce dell'1,07% e nel bimestre del 3,57%. 
   In caduta libera, ovviamente, e' anche il gruppo Fiat che ha immatricolato in Italia 30.874 nuove autovetture, in flessione del 16,84% rispetto ad un anno fa. La quota di Fiat Group Automobiles pero' cresce anche a febbraio (cosi' come aveva fatto a gennaio) attestandosi al 28,48% contro il 28,28% di un anno fa. Lo rileva il Lingotto nella sua nota, sottolineando che guadagna 2,4 punti percentuali anche la quota del marchio Fiat, che si attesta al 21,6% e che ''Panda e Punto sono sempre le vetture piu' vendute'' e tra le top ten compare al quarto posto anche Ypsilon.  
    Tutte in flessione a febbraio anche le principali case estere presenti in Italia. La prima in classifica Volkswagen ha ceduto il 15,09% dei volumi a 9.642 unita', ancora piu' accentuata la perdita di Ford (-35,28% a 6.892 unita') e di Opel (-20,79% a 5.629), rispettivamente seconda e terza classificata. Tra le francesi a cedere di meno e' la sesta classificata Renault (-5,23% a 4.947 unita'), mentre la quarta in classifica Citroen e la quinta Peugeot perdono rispettivamente il 32,46% a 4.992 unita' e il 10,07% a 5.534 unita'. Tra le tedesche di lusso in testa e' sempre Audi che e' anche l'unica in rialzo di vendite (+2,16% a 3.743), seguita da Bmw (-3,31% a 4.030) e Mercedes (-6,67% a 3.497). Tra le asiatiche, Nissan (-9,39% a 4.273) precede Toyota (-19,63% a 4.615), mentre Hyundai cede il 21,65% a 3.184 unita' e la controllata Kia continua la sua corsa segnando un progresso del 15,79% a 2.750 unita'. In frenata invece Land Rover (-20,74% a 894).  
    ''L'effetto della crisi che travaglia l'economia e il Paese e' che gli italiani comprano sempre meno auto nuove e compensano, in parte, con l'usato. Proiettando i risultati degli ultimi sei mesi su base annua, si ottiene un volume di immatricolazioni di 1.303.625 unita', un livello estremamente depresso che riporta il mercato italiano alle cifre degli anni '70'', commenta il Centro Studi Promotor. Una situazione che, secondo le stime del CSP ha gia' portato nel ''nel primo bimestre una contrazione del gettito Iva di 154 milioni''. 
  L'Unrae, l'Associazione delle case automobilistiche estere in Italia, sottolinea che ''per il mercato italiano dell'auto febbraio ha rappresentato il 19/mo calo a doppia cifra da gennaio 2011, il 15/mo calo consecutivo a due cifre e il peggior febbraio dal 1979, che ugualmente contava su 20 giorni lavorativi''.  
   ''Il mercato dell'auto e' stato inghiottito da una nebbia che non accenna a diradarsi; un mercato fantasma che riflette la situazione generale del Paese, oggi aggravata dalla mancanza di chiarezza nel quadro post elettorale. Stiamo addirittura peggiorando rispetto all'annus horribilis dell'auto, il 2012, che ci ha portato ai livelli dei mercati degli anni Settanta''. Questo il commento di Filippo Pavan Bernacchi, presidente di Federauto  che si augura ''un nuovo governo ed un nuovo clima in grado di creare le premesse per una inversione di tendenza''. 
   Il rischio e' una situazione di stallo che portera' ''il 53% degli italiani a non acquistare un nuovo veicolo fino al 2016, se non si abbatteranno i costi di esercizio e soprattutto le tasse sull'auto'', dichiara il presidente dell'Aci Angelo Sticchi Damiani. ''Non ci sono risorse per nuovi incentivi - aggiunge - ma sicuramente ci sono ampi margini di manovra per ridurre la pressione fiscale sugli automobilisti. Una prima serie di provvedimenti puo' prevedere l'abolizione del superbollo, la rimodulazione della tassa di possesso, il riordino delle accise sui carburanti e la riforma della rc-auto''. L'Anfia, dichiara il presidente Roberto Vavassori, ''di fronte a un trend che seguita a peggiorare, con ripercussioni insostenibili per le imprese produttrici e per tutti gli operatori del comparto, che attendono da mesi segnali di rilancio, continua a lavorare affinche' si possa istituire al piu' presto una Consulta sul settore automotive''.  
     
