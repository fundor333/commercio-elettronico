#titolo STORIE: L'auto come casa. Un clown fra gli sfollati - Cronaca
LA CASA ANTISISMICA PROGETTATA NEL '500  - Suona quasi come una beffa del destino, ma la prima casa 'antisismica' della storia e' stata progettata nel Cinquecento proprio a Ferrara.  A disegnarla fu Pirro Ligorio, architetto ed erudito illustre, gia' successore di Michelangelo come responsabile della fabbrica di San Pietro. Lo ricordano gli esperti del Centro euro-mediterraneo di documentazione per la conoscenza e la memoria degli eventi estremi e dei disastri (Eedis) di Spoleto.  L'idea di una casa capace di resistere alla forza dei terremoti fece capolino nella mente di Ligorio mentre camminava per una Ferrara semi distrutta dal forte terremoto avvenuto nel novembre 1570, appena due anni dopo il suo arrivo alla corte estense. Nel ''Libro, o Trattato de' diversi terremoti'' (codice 28 delle Antichita' Romane, Archivio di Stato di Torino) si pose dunque il problema: perche' le case cadono con i terremoti? Perche' non ci si difende? L'architetto e' infatti convinto che i terremoti non siano forze oscure e ineluttabili, ma che ricadano entro il campo della ragione e dell'umano capire: infatti come i terremoti accadono, dove e quali danni fanno e' pertinenza della razionalita' umana, perche', sostiene Ligorio, difendersi dai terremoti e' un ''dovere dell'intelletto umano''.  Ed e' proprio in risposta a questo dovere che intitola con una straordinaria lungimiranza l'ultima parte del suo trattato come ''Rimedi contra terremoti per la sicurezza degli edifici''.  Egli motiva e disegna questa casa, che non ha precedenti nella cultura occidentale, e che si fonda sull'idea che gli edifici possano resistere anche ai colpi trasversali inferti dai terremoti, non solo ai carichi verticali. Tutto cio' anticipando di ben due secoli la 'gaiola' portoghese, la casa antisismica ideata dopo il terremoto di Lisbona del 1755 e considerata erroneamente da molti come la prima. 
 CLOWN TRA SFOLLATI, SI PROVA A SORRIDERE  -  (dell'inviato Gianluca Angelini)   - In cerchio, mano nella mano, a giocare a palla avvelenata. O in fila,  uno di fronte all'altro, per un'estenuante rubabandiera. Tra loro  bimbetti della scuola elementare di Sant'Agostino, se non piu' piccoli,  anche un clown. Uno strano clown.  Maglietta scura, naso rosso in viso,  Simone Fogli, un maestro elementare, insegna religione a Sant'Agostino -  paese tra i piu' colpiti dal sisma che ha sconvolto l'Emilia - e in  altri centri della provincia ferrarese: prese ''due coperte'' e qualche  bottiglia d'acqua, e' tornato nella sua scuola, con la palestra  trasformata in centro d'accoglienza, per portare un sorriso e tanta  serenita' ai bimbi costretti a lasciare la loro abitazione.  ''Faccio il  maestro elementare - spiega - e questi sono i miei bambini. Io abito  verso il mare, a Massa Fiscaglia, a 70 chilometri da qui. Ho fatto le  mie due ore di strada come ogni giorno: ho sentito la voglia di tornare  dai bambini per far sentire loro che in un momento difficile ci sono  persone che gli vogliono bene. Ero a casa in famiglia, ho preso due  coperte, dell'acqua e sono venuto qui''.  Tra i suoi ragazzi che ha  trovato ''molto sereni. Essere qui in palestra con le famiglie, tutti  insieme e' una cosa che fa bene - aggiunge il maestro elementare -: li  aiuta molto'' nel momento della difficolta' e della paura per la terra  che ha tremato cosi' forte sabato notte e per tutte le altre scosse di  assestamento.  Quanto al naso da clown che sfoggia mentre gioca con i  ragazzini insieme a volontari della Croce Rossa, ''e' un naso familiare  che - racconta - talvolta uso anche a scuola. Venire qui era  un'esigenza'', dopo il sisma e un modo di stare vicino alle famiglie e  ai piccoli.  Loro, a sgambettare in lungo e in largo per la palestra,  padroni del campo tra palloni e hula-op, sembrano gradire, sorridenti  con il loro maestro allegro, divertente e dal naso rosso. Ieri sera  hanno trovato ospitalita' nella palestra del PalaReno, adiacente alla  scuola elementare di Sant'Agostino oltre 130 persone ma, per la serata  di oggi, sono attese altre persone. Ieri, la quasi totalita' degli  abitanti di Sant'Agostino ha dormito fuori casa, molti in macchina, e,  oggi, potrebbero scegliere una sistemazione piu' comoda in attesa di  fare rientro, in condizioni di sicurezza, nelle proprie abitazioni. 
   
 TANTA PAURA, E L'AUTO DIVENTA LA CASA  - Se c'e' una protagonista involontaria, oltre alla paura, nel dopo sisma che ha scalfito la tranquillita' di Sant'Agostino nel Ferrarese, quella e' la macchina. L'automobile parcheggiata di fronte a casa o per le vie del paese - il piu' colpito quanto a tributo di vittime dal terremoto che ha sconvolto l'Emilia - e' diventata il rifugio per tanti cittadini costretti a lasciare la propria abitazione.    Sulle strade, in particolare quelle vicine al PalaReno, adibito a centro di accoglienza per gli sfollati, come via Europa e via Caduti di  Nassiyria, sono pochissime, da contare sulle dita di una mano le vetture che non contengono coperte, bottiglie d'acqua, un pacco di cracker o merendine. E poi cuscini, un libro e a rotoli di carta da cucina.    Giacigli improvvisati per fare fronte a quella paura che si e' attaccata addosso agli abitanti di sant'Agostino gia' pochi secondi dopo la scossa di sabato notte, quella indelebile delle 4.04    ''Il boato di quella scossa e' stato tremendo - racconta Daniele Corradi - soprattutto per i bambini. La mia bambina piu' piccola di 5 anni ha dormito ieri sera con le mani sulle orecchie. ''Noi abbiamo dormito in camper - spiega - la maggior parte degli abitanti ha dormito in auto''.    Oggi in molti sono passati da casa a prendere abiti e oggetti prima di recarsi da amici e parenti in altre citta' per la sera. Tanti replicheranno la notte in auto. Tanti, ancora, hanno invece deciso di andare al centro di accoglienza del PalaReno per far dormire i bambini su una brandina, forse piu' comoda di un abitacolo di un'auto.     Sotto le volte della palestra di Sant'Agostino, ieri sera hanno trovato ospitalita' in oltre 150, stasera si attende un drappello piu' consistente. Tra gli ospiti piu' numerosi, tante le famiglie straniere oltre agli anziani del Paese che necessitano di maggiore controllo medico.    ''Ieri sera  abbiamo dormito in macchina - racconta Joudir, marocchino con moglie e due figlie - per me non e' stato un problema, ma per i piccoli e' dura. Stasera siamo qua, a casa a Cento, sono caduti tutti i mobili, tutto e' sfasciato, ma - conclude - e' la paura a farci dormire fuori''.    Lo stesso timore che ha spinto Bouchaim, sempre marocchino, nella palestra del paesino ferrarese, insieme a moglie, tre figli, e altri due fratelli con le loro famiglie. ''Anche noi ieri sera siamo stati in auto per paura di nuove scosse. La casa non ha avuto danni e aspettiamo che ci diano il via libera per rientrare'', a conclusione degli accertamenti tecnici, ma, chiosa, ''la paura resta''.    Nel centro di accoglienza al PalaReno oggi sono stati serviti 488 pasti da parte dei volontari della protezione civile e da quelli della Croce Rossa che sin dalla mattina hanno fatto giocare e divertire i tanti bambini presenti.  
 SUA AZIENDA CROLLA, 'MA A TERREMOTO C'E' RIMEDIO'  - Fabrizio Malaguti ha 56 anni e ieri ha visto la sua azienda, la Vega di Mirabello, nel Ferrarese, crollare. Letteralmente: uno dei suoi cinque capannoni e' collassato, gli altri sono lesionati e inagibili.  La produzione e' bloccata. Ma lui sorride e dice candido: ''al terremoto c'e' rimedio, a certe situazione che vedo in Italia forse non si rimediera' mai''.  Nonostante tutto, Malaguti non sembra proprio aver paura. Ne' del terremoto (''abbiamo dormito a casa di mio figlio che sta a Cento, cosi' mia moglie stava piu' tranquilla''); tantomeno del futuro della sua impresa. La Vega fa lavorazioni in lamiera e di carpenteria in subfornitura, vive di commesse. L'ha fondata con alcuni soci nel 1980. Oggi ha 30 dipendenti. L'azienda, associata Cna, l'anno scorso ha fatturato 3 milioni e mezzo di euro. Stamattina la prima cosa che ha fatto Fabrizio e' stato dire ai suoi operai che fino a quando non sapra' se gli stabili sono agibili, il lavoro e' fermo. Loro, i suoi operai, che vivono nella zona e quindi sono a loro volta vittime del terremoto, stamattina si sono presentati comunque al lavoro e hanno detto tutti che sono disponibili a fare quel che serve per far ripartire l'azienda''. Vogliono anche loro, ha spiegato Malaguti, ''dare una mano''. La seconda cosa che ha fatto Fabrizio, e' stata ''una carrellata di telefonate'' ai suoi clienti. Per dir loro non solo che gli ordini sono fermi, ma anche che non sa dire loro quando i prodotti richiesti potranno arrivare. ''Una volta controllata la tenuta statica con i vigili del fuoco e la protezione civile, potremmo entrare nei capannoni per verificare se le macchine hanno subito danni, e se il prodotto - lavorato e semi lavorato - che c'era dentro e' stato danneggiato''. Ma Malaguti non teme di perdere i suoi clienti. ''Ho con tutti buoni rapporti. Con tutti c'e' un rapporto umano. Non sono molto preoccupato. Io con loro sono sempre stato onesto, e loro con me''.  Insomma, incredibilmente, questo piccolo imprenditore che aveva appena rimesso fuori la testa dalla crisi (''non immaginate la fatica per riportare il fatturato ai livelli del 2009...''), e' piu' ottimista che pessimista. ''Il terremoto e' un evento straordinario, ma non mi 'smuove' piu' di tanto'.  Sembrera' strano, ma la situazione generale mi preoccupa di piu'. Perche' al terremoto alla fine si trova un rimedio, a certe cose che vedo succedere in Italia, come viene gestito questo paese, forse non lo si trovera' mai''. 
 CARABINIERI CONTRO PREDONI OPERE ARTE  - Ci sono pattuglie in borghese di carabinieri che vigilano chiese e palazzi storici dell'Emilia crollati per il terremoto, per prevenire, o anche reprimere, i furti di opere d'arte. Sono quelle del Nucleo per la tutela del patrimonio culturale, impiegate soprattutto di notte per proteggere gli edifici considerati piu' a rischio. Nel frattempo, si inizia a lavorare alla messa in sicurezza e alla catalogazione delle opere. Ovviamente il lavoro dei militari specializzati nel proteggere opere d'arte, si affianca quello dei loro colleghi, che vigilano contro gli sciacalli che vanno a rubare nelle case deserte dopo il sisma. Ma i 'predoni' di opere d'arte rischiano parecchio se colti in flagrante: ''L'arresto per furto doppiamente aggravato: dal valore dell'opera trafugata, e dal fatto che si trova esposta ai furti per motivi emergenziali di cui si approfitta'' ha spiegato il capitano Ciro Imperato, che comanda il nucleo di Bologna, che ha competenza regionale. ''Ovviamente poi l'autorita' giudiziaria decide dopo l'arresto se convalidare la misura e chiedere la custodia cautelare in carcere''.  Ovviamente il lavoro dei carabinieri di questo nucleo specializzato mira appunto anche alla messa in sicurezza e alla catalogazione delle opere travolte dal sisma. Per questo si lavora fianco a fianco con le Soprintendenze (ai beni artistici ma anche architettonici) delle zone interessate. E con i vigili del fuoco, perche' ''fino a che non abbiamo il loro via libera non possiamo operare negli edifici''. Coscienti che ''ci sono delle vite umane che hanno la priorita'''. E quindi ogni tanto ci si ferma e bisogna aspettare. Man mano che quadri, pale, statue e altri oggetti di pregio verranno salvati ''saranno affidati in giudiziale custodia a strutture idonee alla loro conservazione'' spiega il comandante. Certo, quello che e' successo ieri in Emilia si profila come una sfida seria per i carabinieri del Nucleo tutela patrimonio culturale: ''e' una situazione simile a quello che successe a L'Aquila, ma con una differenza enorme: l'area da tenere sotto controllo, quella tra Modena e Ferrara, ma anche di Bologna e Reggio Emilia, e' ampia.  E tanto ricca di opere di arte''.  
