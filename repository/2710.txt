#titolo Mario Balotelli - Protagonisti
"Non è assolutamente un peso, è un onore giocare per il Milan, da tanto tempo volevo farlo. Sono già un uomo, di certo si migliora sempre, voglio restare qui il più a lungo possibile". Così si è presentato Mario Balotelli da nuovo giocatore del Milan.  Da quando ha lasciato l'Inter "sono passati tre o quattro anni, non ricordo, sono cresciuto, sono qua al Milan per vincere da protagonista, perché all'Inter ho vinto, e conquistato trofei, ma giocavo e non giocavo", ha detto il neo acquisto rossonero. 
E la presentazione di Balotelli come nuovo giocatore del Milan ha avuto inizio con le immagini di Striscia la notizia che nel marzo 2010 lo immortalò in un ristorante con indosso una maglia rossonera n.45 con il suo nome sulle spalle. L'attaccante, al fianco di Adriano Galliani, ha guardato sorridendo il video, proseguito con una carrellata di suoi gol e concluso dal messaggio 'Benvenuto SuperMario'.  
