#titolo Lo Cascio, debutto alla regia in noir  - Spettacolo
  La classica notte 'buia e tempestosa' su una strada isolata dà il via all'incubo kafkiano in cui si ritrova il protagonista, ambientalista convinto, del noir La città ideale, debutto alla regia per Luigi Lo Cascio (anche protagonista), alla Mostra di Venezia come unico film italiano selezionato dalla Settimana della Critica. Lo Cascio trova giusta la definizione, data nelle note della Sic, di "giallo morale. In fondo anche Edipo fa un'indagine, una ricerca della verità - ha spiegato -. Il protagonista della mia storia è forte, estremo nelle sue convinzioni, ma dovrà aprire la porta del dubbio". Al centro della trama c'é Michele, ecologista 'da battaglia', tanto che in casa ha rinunciato anche all'acqua corrente e all'elettricità per vedere se compensando con soluzioni 'green' (dalla doccia con l'acqua piovana all'elettricità creata attraverso un motorino-bicicletta) riesce a vivere così per un anno. Palermitano, ha scelto Siena proprio perché gli permette di vivere in armonia con la natura. Ma le sue giornate ordinate sono sconvolte quando una sera che é costretto a prendere la macchina, ritrova e soccorre un uomo in fin di vita sul ciglio della strada, vittima probabile di un pirata della strada. Il moribondo è un vip molto rispettato a Siena e in breve tempo Michele, dall'essere considerato un 'buon samaritano' si ritrova oggetto di indagini come possibile investitore. Nel film, che ha nel cast anche la mamma e lo zio dell'attore, Aida e Luigi Maria Burruano (I cento passi), il tema dell'ecologia "l'ho scelto - ha detto Lo Cascio - perché mi permetteva di creare un personaggio che cercasse l'armonia, l'integrazione fra sé e l'ambiente e che vedesse tutto questo messo a rischio"  
