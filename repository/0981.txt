#titolo Autobotti a Livorno per acqua potabile - Acqua: Dalle Regioni - Ambiente&Energia
  Scuole chiuse anche domani, a Livorno, per questioni di carattere sanitario, dopo il guasto all'acquedotto che ha lasciato a secco 100 mila utenze. Il guasto, provocato dal maltempo, dovrebbe essere riparato durante la notte: in quel caso la situazione tornerà alla normalità in mattinata. E' quanto emerso al termine della riunione dell'unità di crisi: Comune, Protezione civile e tecnici di Asa (l'azienda che si occupa della distribuzione dell'acqua).    Già in giornata è stata installata una tubatura bypass, mentre intorno alle 4 del mattino dovrebbe terminare la riparazione: a quel punto dovrebbero servire dalle 4 alle 8 ore per riempire i serbatoi e quindi per far tornare la situazione alla normalità. 
 Prese d'assalto stamattina le fontane pubbliche della città dai livornesi che con taniche e bottiglie hanno cercato di approvvigionarsi d'acqua mentre autobotti sono entrate in funzione nel pomeriggio per distribuire acqua potabile. In attesa che i tecnici Asa completino la riparazione della condotta danneggiata dell'acquedotto di Filettole, è stata disposta infatti una rete di approvvigionamento composta da un bilico da 30 metricubi che alimenta una decina di autobotti dislocate in vari punti della città per fornire acqua potabile alla popolazione nelle zone rimaste a secco.   
