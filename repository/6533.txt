#titolo Appello ai leader europei per salvare il programma Erasmus - Ricerca e Istituzioni - Scienza&Tecnica
  Appello ai leader dell'Unione Europea per salvare il programma Erasmus, grazie al quale negli ultimi 25 anni quasi tre milioni di giovani europei hanno potuto studiare fuori del loro Paese. A difesa del programma, la cui sopravvivenza e' minacciata dal ridotto finanziamento, si sono schierate cento personalita' europee della cultura e dello sport, come il regista Pedro Almodovar e il Nobel per l'economia Christopher Pissarides.  
 Per l'Italia hanno firmato l'astronoma Margherita Hack, lo scrittore Beppe Severgnini, la campionessa olimpionica Elisa Di Francisca e il conduttore radiofonico Federico Taddia. Le loro firme sono tra le cento che accompagnano la lettera aperta che sta circolando su Facebook e nella quale rispondono alle preoccupazioni sulla possibile drastica riduzione dei posti e delle borse di studio Erasmus a causa delle dispute sui bilanci UE 2012 e 2013. Quest'anno il programma registra un deficit di 90 milioni e si teme che la situazione peggiori nel 2013.      
 Nell'appello si rileva che in Europa ''la disoccupazione giovanile nella fascia di eta' dai 15 ai 24 anni e' aumentata del 50% dall'inizio della crisi e oggi un giovane europeo su cinque, piu' di cinque milioni, e' senza lavoro. Questa situazione non puo' continuare. Non possiamo permetterci di perdere una generazione''. E' quindi necessario ''reagire a questa crisi partendo proprio dall'istruzione e dalla formazione''. L'appello si conclude con l'invito ai capi di Stato ad approvare il programma ''Erasmus per tutti'', che ''costera' meno del 2% del bilancio complessivo dell'Ue''.      
 Soddisfatta dell'appello Androulla Vassiliou, commissaria europea per l'Istruzione, la cultura, il multilinguismo e la gioventu'. ''i giovani hanno fatto le spese della crisi e ora piu' che mai hanno bisogno del nostro aiuto. Guardo con orgoglio ed emozione al fatto che cosi' tante persone, impegnate in campi diversi, abbiano manifestato il loro sostegno al progetto Erasmus''.  
