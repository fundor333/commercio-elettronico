#titolo Dakar: piloti Iveco proseguono rincorsa al podio - Speciali - Motori
  TORINO - Nella 12/a tappa della Dakar, i piloti del team Iveco hanno proseguito la loro rincorsa al podio, ma dopo una battaglia sul filo dei secondi la situazione é rimasta immutata nella classifica generale. Gerard De Rooy può ancora sperare in un terzo posto: la tredicesima tappa sarà quella realmente determinante per il podio. Per il momento, grazie al 3/o posto di tappa, è risalito in quinta posizione. Per il pilota alla guida dell'Iveco Powerstar anche la penultima tappa si è rivelata, all'inizio, piuttosto sfortunata: dopo soli dieci chilometri dalla partenza, un'altra foratura ha rallentato la sua prova di oltre 10'. 
Ciononostante ha saputo recuperare sino ad aggiudicarsi il piazzamento d'onore. 
Buona anche la performance di Miki Biasion: il pilota italiano ha condotto la gara fino al 170/o chilometro, ottenendo il quarto posto nella prova speciale e salendo di una posizione nella classifica generale. Il terzo pilota del Team Iveco ancora in gara, René Kuipers, mantiene invece l'8/a posizione nella graduatoria generale. Eduard Nikolaev, a bordo di un veicolo Kamaz, resta alla guida della classifica generale ed è ormai strafavorito per il successo finale. 
La prossima tappa, da Copiapò a La Serena, prevede una durissima prova speciale di 441 chilometri. La fase di trasferimento sarà di 294 chilometri. Il percorso conterrà due difficili dune da superare, ostacolo determinante per il piazzamento nella classifica generale.  
