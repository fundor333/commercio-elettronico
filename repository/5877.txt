#titolo Regine-attori-vip, ma tutti aspettano Mandela - Mondiali Sudafrica
  (ANSA) - JOHANNESBURG - Uno stadio da 94.500 spettatori gremito in ogni ordine di posti. E' questo lo scenario previsto al Soccer City, impianto ai margini di Soweto che secondo chi lo ha costruito generera' profitti anche dopo Sudafrica 2010 ma intanto sara' teatro domani, oltre che della finale Olanda-Spagna, anche di un'autentica sfilata di capi di Stato (ne sono annunciati 15, molti dei quali dell'Africa), Vip, ex campioni ed umanita' varia.    Per questo a Johannesburg, in particolare nella zona chic di Sandton, non si trova una stanza neppure a pagarla a peso d'oro, e per questo molti, pur di esserci, hanno scelto di dormire a Pretoria. 
 C'e' perfino chi arrivera' da Durban e ripartira' nella notte, in particolare tifosi della Spagna che hanno scelto di rimanere il piu' possibile in spiaggia dopo la semifinale vinta sulla Germania.    Il personaggio piu' atteso, e colui che dovrebbe consegnare la Coppa al capitano dei vincitori, e' sicuramente Nelson Mandela, per la cui presenza e' proprio il caso di dire che 'tifa' una nazione intera. A Johannesburg, parlando con la gente comune, in molti si commuovono parlando della possibile presenza di 'Madiba' domani sera al Soccer City.    Intanto e' arrivato, e domani sara' alla partita, chi Mandela l'ha interpretato sul grande schermo, nel film 'Invictus', ovvero l'attore Morgan Freeman. Con lui ci saranno anche Leonardo Di Caprio, l'icona della bellezza sudafricana Charlize Theron, Mick Jagger, Andrea Bocelli (che ieri ha tenuto un applauditissimo show a Johannesburg), Shakira, Rafa Nadal, arrivato ad incitare la sua Spagna (''vinceremo sicuramente''), Paris Hilton, Pele', Franz Beckenbauer, Romario, Cafu, Eusebio, Michel Platini (rimessosi dal malore al ristorante), Ruud Krol e tanti altri fuoriclasse di ieri.    Non potevano mancare la Regina Sofia di Spagna, gia' presente alla semifinale vinta dai rossi contro la Germania, stavolta insieme al Principe Felipe e la moglie Letizia, e l'attuale Presidente del Sudafrica Jacob Zuma, mentre a rappresentare la casa reale olandese ci saranno il Principe Guglielmo-Alexander, erede al trono, con la moglie Maxima. 
 Fra gli altri capi di Stato e' certa la presenza del presidente dello Zimbabwe Robert Mugabe. In elicottero e' atterrata Naomi Campbell, che sara' presente alla partita anche in qualita' di testimonial di Louis Vuitton, casa regina della moda a cui la Fifa ha commissionato un bauletto porta-Coppa all'interno del quale sara' collocato il trofeo alto 36 cm, tutti in oro 18 carati, e che pesa poco piu' di 6 chili da consegnare al vincitore.    A portarlo all'interno dello stadio, un'ora ed un quarto prima della partita, e a sollevarlo un'ultima volta davanti al pubblico prima della 'riconsegna', sara' il capitano della nazionale che l'ha vinto quattro anni fa, quindi Fabio Cannavaro, appositamente invitato dalla Fifa, che rispetto al 2006 ha cambiato il protocollo cerimoniale della chiusura, inserendo questa novita' del passaggio di consegne.    La cerimonia di chiusura, per la quale la Fifa ha previsto la diretta tv in 215 paesi con un'audience stimata in 500 milioni di telespettatori, destinata a salire con l'inizio della partita, prevede la nuova performance della cantante Shakira, che cantera' l'ormai celebre 'Waka Waka'. Ma in prevalenza l'evento sara' dedicato alle tradizioni e le musiche africane, con la presenza di 780 figuranti, piu' alcuni elefanti di plastica (dicono a grandezza naturale) e poi glorie africane come Ladysmith Black Mambazo, Jozi, Stoan Seate, Slikour, Zuluboy, Abigail Kubeka, Theo Kgosinkwe, Nianell, Nigeria's 2Face, Samini ed Ihashi Elimhlophe. Lo show non dovrebbe superare i 30 minuti, con inizio alle 18.30.    I cancelli saranno aperti alle 14.30, quindi i tifosi potranno accedere allo stadio fin da sei ore prima del calcio d'inizio. Ferree le misure di sicurezza previste, con strade chiuse e posti di blocco fin dalle prime ore della mattinata. Molti andranno quindi allo stadio a piedi, ma per una finale di Coppa del Mondo si fa questo ed altro.  
