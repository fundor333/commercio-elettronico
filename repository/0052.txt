#titolo Ue: Borghezio, sapone di Marsiglia? Taroccato al 90% - Consumi e consumatori - ANSA Europa
     (ANSA) - BRUXELLES, 08 MAR - Stop alle contraffazioni del
sapone di Marsiglia: l'Ue deve farsi carico di difendere un
prodotto tradizionale troppo spesso taroccato con merci che
arrivano da Cina, Turchia, Malesia e Italia. A chiederlo e'
l'eurodeputato della Lega Nord Mario Borghezio un'interrogazione
presentata oggi alla Commissione europea. 
   ''Il 90% del sapone di Marsiglia arriva in Francia'' da altri
Paesi e ''contiene grasso animale e profumazioni varie'', non
rispettando la tradizione che ''prevede che il sapone sia
realizzato con 72% di oli vegetali e non contenga alcun grasso
animale, ne' profumo ne' colorante'', spiega Borghezio. La
produzione tradizionale richiede cinque fasi e dieci giorni di
lavorazione, mentre quello contraffatto ''ha il pregio di
costare molto meno''. 
   L'eurodeputato sottolinea che a Marsiglia non restano che due
aziende che producono il vero sapone, di cui una e' sull'orlo
del fallimento. Borghezio chiede quindi alla Commissione Ue
d'istituire una specifica Indicazione geografica protetta (Igp)
per il sapone ''che lo preservi dalla concorrenza sleale''. (ANSA)
           
