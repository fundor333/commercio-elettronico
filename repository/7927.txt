#titolo Al Festival Baumgartner, ha infranto muro del suono - Speciale Sanremo
SANREMO - E' atterrato sul palco dell'Ariston Felix Baumgartner che ha raccontato in sala stampa l'emozione del 14 ottobre, quando lanciandosi nei cieli del New Mexico ha infranto il muro del suono: "C'era paura a lanciarsi, non si può negare, perché non sai mai come può andare a finire. Per fortuna è andata bene". Il suo record, prevede, durerà a lungo: "Lasciamo che a batterlo ci pensi la prossima generazione". 
 Baumgartner spiega che prima dell'impresa ha voluto incontrare Neil Armstrong, il primo uomo sbarcato sulla luna: "Sono stato a cena con lui e gli ho chiesto cosa avesse provato quando è arrivato sul terreno lunare. Mi ha risposto che era tutta un'incognita, non si sapeva cosa ci fosse. Ma una volta aperto il portellone e messo piede fuori dalla navicella spaziale, tutto è rientrato nella normalità, tutto è stato fatto secondo le procedure studiate in anni di preparazione. E lo stesso è successo a me". 
 Quando ha toccato terra, continua, "non sapevo però a che velocità fossi sceso in caduta libera. Poi mi hanno spiegato che avevo superato la soglia del suono. La paura c'era, sì, ma è andato tutto bene". A Baumgartner è stato chiesto un commento sul doping di lance Armstrong: "Siamo tutti rimasti molto sorpresi. Ma questo fa parte del sistema da anni. E' anche colpa nostra perché vogliamo nuovi record. E molti scelgono il doping per restare al massimo livello".  
