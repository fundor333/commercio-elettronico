#titolo A Bangkok per fermare traffico mondiale illegale di natura - Istituzioni e UE - Ambiente&Energia
  ROMA - Contro il 'commercio illegale di natura' si apre domani a Bangkok la conferenza mondiale del Cites, la Convenzione sul commercio internazionale delle specie di flora e fauna in via di estinzione, che fa parte delle attivita' Onu per l'ambiente (Unep). Un evento significativo da un punto di vista ambientale non solo perche' si tiene in una delle nazioni che non hanno ancora proibito il commercio dell'avorio, che mette in pericolo elefanti e rinoceronti, ma anche perche' insieme alla conferenza del Cites si terra' il primo vertice dei network di sorveglianza e lotta ai traffici illegali di animali e parti di essi (ICCWC), con l'intento di arrivare alla formazione di una rete mondiale per combattere i crimini transnazionali legati a questo commercio. 
La Cites regolamenta il commercio internazionale di circa 30mila specie vegetali, attraverso un sistema di licenze e certificati. In Italia, la convenzione e' in vigore dal 1980. La sua applicazione e' a carico dei ministeri dell'Ambiente, delle Finanze, del Commercio con l'Estero e delle Politiche Agricole. Operativamente esso viene gestito da un'istituzione detta Servizio CITES, che fa parte del Corpo forestale dello Stato. Traffic e' invece il network che effettua il monitoraggio di questo commercio, creato negli anni '70 grazie al Wwf e Iucn. 
Il traffico illegale mondiale di piante e animali selvatici e' enorme, con un giro d'affari annuale stimato in oltre 200 miliardi di euro, e riguarda centinaia di milioni di esemplari. 
In genere, e' fra gli oggetti ornamentali che si trovano moltissime parti e derivati animali, come le figurine di avorio, coralli, carapaci di tartaruga, conchiglie, insetti disseccati come farfalle e coleotteri. ''Il commercio illegale di natura ha raggiunto un livello in cui rappresenta una minaccia mortale per animali e uomini'', avverte John Scanlon, segretario generale del Cites, aggiungendo che i ''criminali organizzati e i terroristi dietro ai traffici illegali sono ormai piu' numerosi e meglio armati di coloro che difendono le specie a rischio''. 
Solo nel 2011 piu' di 25 mila elefanti sono stati uccisi o mutilati per le loro zanne d'avorio, mentre nel 2012 i rinoceronti uccisi per il loro corno solo in Sudafrica sono quasi 700. E sono almeno cento milioni gli squali uccisi ogni anno principalmente per utilizzare le loro pinne nelle zuppe considerate una delicatezza gastronomica in Asia. 
La Thailandia, dove si tiene la conferenza del Cites fino al 14 marzo, e' oggi uno dei piu' grandi mercati dell'avorio non regolamentati al mondo. Un appello decisivo alla riforma di questa norma e alla giusta regolamentazione del mercato da parte del primo ministro potrebbe aggiungere un tassello fondamentale alla lotta contro il commercio illegale di avorio a livello globale. Invito ribadito anche dall'attore e attivista Leonardo di Caprio, che si e' unito all'azione del WWF. 
Il primo ministro Yingluck Shinawatra, politica e donna d'affari ''ha la grande opportunita' di contribuire a fermare il drammatico fenomeno del bracconaggio degli elefanti e dimostrare la leadership della Thailandia nel combattere la criminalita' legata al commercio di natura selvatica - afferma Massimiliano Rocco, responsabile Specie, Traffic e Foreste del WWF Italia -. 
La Thailandia puo' continuare ad essere uno dei maggiori  responsabili del traffico illegale oppure diventare un campione per la conservazione e la legalita'. E i Governi di tutto il mondo compresa l'Italia, firmataria della Cites e uno dei piu' grandi mercati di 'wildlife', possono e devono giocare un ruolo chiave per fermare questo drammatico fenomeno internazionale''.  
