#titolo Pesca: Legapesca, progetto Ue per molluschicoltura  - Ambiente e Pesca - Mare
  (ANSA) - ROMA, 03 GEN - L' Associazione mediterranea acquacoltori  (Ama) di  Lega Pesca  e L' Università Cà Foscari  di Venezia sono i partner italiani del progetto europeo  Euroshell  che supporterà lo sviluppo sostenibile della molluschicoltura in Ue con la creazione di un network tra produttori, organizzazioni professionali, istituti di ricerca, organismi finanziatori e politici. 
 La molluschicoltura europea è un comparto che, secondo il Centro Studi di Lega Pesca su dati Eurostat 2009, conta 635 mila tonnellate di prodotto immesse ogni anno sul mercato per un valore di 867 milioni di euro.  
 Prima nella classifica delle specie più allevate è la cozza atlantica (315 mila tonnellate, per un valore di 178,5 milioni), seguita da mitili mediterranei (179 mila tonnellate per un valore di 230 mln di euro), ostriche del Pacifico (106 mila ton, per 352 mln) e vongole veraci (34 mila tonnellate per un valore di 105 mln). In Italia, la molluschicoltura è basata quasi esclusivamente sull'allevamento di mitili e vongola verace (Tapes philippinarum), con produzioni rispettivamente pari a 80 mila e 33 mila tonnellate per un valore di 218 e 46 milioni di euro. "E' un settore strategico della filiera ittica nazionale", sottolinea il presidente di Lega Pesca, Ettore Ianì, ricordando che l'allevamento di cozze e vongole rappresenta il 70% della produzione nazionale di acquacoltura, pari al 17% di quella europea. (ANSA). Y49/  
