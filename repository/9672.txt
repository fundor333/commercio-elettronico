#titolo Crisi: domani previsioni Ue, Italia verso conferma pareggio - Economia e lavoro - ANSA Europa
     (ANSA) - BRUXELLES, 21 FEB - Attesa nelle capitali per le
previsioni economiche invernali che la Commissione Ue
pubblichera' domani: a quanto si apprende, per l'Italia non ci
dovrebbero essere sorprese soprattutto per quanto riguarda il
deficit, che nelle ultime previsioni di novembre la Ue dava a
-2,1% per il 2013. Se fosse confermato, l'Italia raggiungerebbe
anche quel pareggio di bilancio in termini strutturali che il
governo Monti aveva come obiettivo per il 2013. Piu'
problematiche le stime sulla crescita, che molto probabilmente
saranno riviste al ribasso, ma non e' un problema solo italiano:
alcuni media francesi hanno diffuso cifre dalle previsioni di
domani che per il 2013 danno la Francia al palo (0,1%) invece
dell'atteso 0,4% delle scorse previsioni. Per l'Italia le
vecchie stime danno un pil a -0,5% per il 2013, ma secondo le
ultime cifre di Bankitalia scendera' a -1%.(ANSA).
