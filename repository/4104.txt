#titolo Preziosi 'guascone': com'e' attuale il mio Cyrano - Spettacolo
di Enrica Di Battista 
 ROMA -  Cyrano de Bergerac e il suo ''naso mostruoso'' metafora dei tempi attuali, dove bellezza e immagine sono strumenti di affermazione sociale e dove, al contrario, l'inadeguatezza genera conflitti. Alessandro Preziosi, neodirettore artistico del Teatro Stabile d'Abruzzo, parla cosi' del nuovo spettacolo che dirige e che lo vedra' protagonista nei panni del famoso cadetto di Guascogna. 
 Il Cyrano di Preziosi, al debutto il 14 gennaio 2012, e' la prima collaborazione tra Stabile d'Abruzzo e Khora Teatro, la societa' di produzione dell'attore e regista napoletano e dei soci Tommaso Mattei e Aldo Allegrini. ''Il mio Cyrano e' figlio delle mie esperienze artistiche ed umane e ha una grande attualita' legata agli opposti temi della  bellezza , da molti vista oggi come strumento di affermazione sociale, e  dell'inadeguatezza ''. Collaboratore di Preziosi per i movimenti scenici e'  Nikolaj Karpov , uno dei piu' importanti esponenti del teatro contemporaneo, presente alle prove a Roma presso la  Link Academy  - European Academy of Dramatic Arts, l'accademia teatrale di cui Preziosi e' direttore artistico, un campus universitario che conferisce una laurea triennale, frequentato anche da studenti stranieri. 
 Preziosi e' ora anche direttore artistico di un teatro stabile in una citta' terremotata. Indubbiamente all'Aquila c'e' stata anche ''una evacuazione artistica dagli spazi tradizionali - afferma l'attore -. In questo senso non permettero' che L'Aquila getti la spugna. Lavorero' con il massimo impegno. Gli occhi addosso ad uno come me fanno solo bene''. Nel centro del capoluogo d'Abruzzo, prima del terremoto, sorgevano molte istituzioni culturali di tradizione: alcune hanno traslocato in periferia, altre sono scomparse, qualcuna si e' ridimensionata. Il Teatro Comunale, lo spazio fisico dell'Ente Teatro Stabile d'Abruzzo, lavora ora nel Ridotto perche' il vecchio spazio e' terremotato. A breve cominceranno i lavori, in parte grazie alla raccolta fondi di Bruno Vespa tramite Porta a Porta e al ricavato della canzone Domani. Il Tsa spera che si possa rientrare nel Teatro Comunale entro il 2013. 
 Periodo di impegni per Preziosi, fra palcoscenico, piccolo e grande schermo. A febbraio uscira' al cinema  ''Il volto di un'altra'' di Pappi Corsicato , anche questo ''sull'insensatezza del concetto di bello''. Infine, anche se non vede protagonista l'attore napoletano, va ricordato in questo contesto il tutto esaurito al Piccolo di Milano di  ''Scene da un matrimonio''  di Ingmar Bergman, per la regia di Alessandro D'Alatri. Lo spettacolo, che sara' in scena anche a Roma, prende spunto dalle macerie dell'Aquila per raccontare la difficolta' della vita a due ed e' la prima produzione del Tsa nel post-terremoto. 
enrica.dibattista@ansa.it 
 Per le tappe del Cyrano www.cyranointour.it  
