#titolo Motor Show: Michetti, una vittoria la conferma quest'anno  - Speciali - Motori
  ROMA - "Per me è una vittoria essere qui e che il Motor Show confermi l'appuntamento con il mercato dell'auto ed il suo pubblico in un momento di crisi come l'attuale ". Lo ha detto Giada Michetti, amministratore delegato di GL events Italia, la società che organizza il Motor Shw di Bologna, alla conferenza di apertura. "I saloni di Madrid e Barcellona - ha aggiunto Michetti - sono completamente scomparsi. Bruxelles è ridimensionato e Amsterdam pochi giorni fa ha cancellato l'edizione del 2013. L'inaugurazione del Motor Show rappresenta quindi "un bel segnale per il settore". Lo slogan di questa 37ma edizione potrebbe essere "intanto resistere e poi ripartire", ha aggiunto Michetti deplorando però la "mancanza di squadra nel settore. Capisco in questo momento la scelta di alcune case di non partecipare. Capisco anche che tutto questo è iniziato dal 2004, quando siamo diventati un salone riconosciuto dall'Oica (Organizzazione internazionale dei costruttori dell'automobile). Da allora infatti le case devono venire con gli stand organizzati dalla casa madre e si tratta di una presenza molto più costosa. Quello che chiedo è di fare squadra e che i finanziamenti delle case destinati ala comunicazione non vengano dispersi in mille rivoli". Michetti ha anche rilevato che "ad oggi la prevendita dei biglietti è in crescita del 10% rispetto allo stesso periodo del 2011". Quest'anno al Motor Show sono presenti 11 marche, con un'area espositiva o con un'area esterna dedicata ai test drive. Sono: Abarth, Dacia, Fiat Mercedes, Nissan, Opel, Renault, Seat, Skoda, Smart e Volkswagen. Le novità in passerella sono 17, con un'anteprima europea e 16 nazionali. Sono invece 30 le gare e le esibizioni in Arena, con oltre 100 piloti.  
