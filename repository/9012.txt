#titolo Sam Mendes non dirigera' il nuovo 007 - Spettacolo
Sam Mendes non dirigerà il nuovo James Bond. "E' stato difficile prendere questa decisione: non accettare l'offerta di Michael Wilson e Barbara Broccoli di dirigere il prossimo Bond movie", ha detto il regista a Empire Magazine. "Dirigere Skyfall è stata una delle esperienze professionali più belle della mia vita ma ho altri progetti precedenti teatrali, inclusi il musical da Charlie e la Fabbrica di cioccolato e Re Lear, che hanno bisogno di tutta la mia prossima concentrazione", ha aggiunto il regista che con Kevin Spacey in questa stagione ha realizzato con enorme successo di critica e pubblico Riccardo III. Skyfall è stato il film di Bond con il maggiore incasso di sempre: 1 miliardo 100 milioni di dollari nel mondo. Ha vinto due Oscar ( Adele per la migliore canzone originale e un altro per il sound editing) ed è stato lodato dalla critica mondiale. Daniel Craig sarà la superspia britannica anche nel nuovo film, il 24/mo, che sarà scritto da John Logan. Nell'intervista a Empire Magazine, Mendes ha lasciata aperta la possibilità di tornare in futuro nella 'Bond family'.  
