#titolo Ue: rinnova impegno contro mutilazioni genitali femminili - Politica estera, sicurezza e difesa - ANSA Europa
  BRUXELLES - Nel giorno della ''tolleranza zero alle  mutilazioni genitali femminili '' l'Ue rinnova il suo impegno a ''sensibilizzare l'opinione pubblica mondiale'' e ''a sradicare questa pratica che viola i  diritti delle donne  e la loro integrita' fisica e mentale''. E' il contenuto di una dichiarazione congiunta sottoscritta da numerosi commissari, tra questi anche i vicepresidenti  Catherine Ashton, Viviane Reding e Andris Piebalgs.  
   
 La ''priorita''' si legge nel documento e' la ''prevenzione'', e per questo c'e' la necessita' ''di integrare le legislazioni nazionali che proibiscono la pratica, aumentando la consapevolezza sulle terribili conseguenze delle mutilazioni genitali femminili sulla  salute psico-fisica  di donne e ragazze'' e ''fornendo servizi di sostegno alle vittime''. A questo scopo - si evidenzia nella nota - ''l'Ue sta adottando azioni in casa e fuori dall'Ue''.  
   
 Sul tema e'  intervenuto anche il Parlamento europeo , che in plenaria a Strasburgo ha approvato a stragrande maggioranza una risoluzione preoarata dalla Commissione per i diritti delle donne a sostegno dei lavori della prossima sessione della Csw (Commisione sullo status delle donne) che si terra' a New York a marzo. Nel testo, che parte dalla constatazione che la violenza contro le donne e' la piu' diffusa violazione diffusa dei diritti umani nel mondi, si legge che essa tocca tutte le donne indipendentemente dai fattori di eta', classe sociale e situazione economica. 
   
 ANGELILLI: I 27 METTANO AL BANDO LE MUTILAZIONI GENITALI FEMMINILI  - “Purtroppo i dati sono tristemente noti: una donna su cinque in Europa è stata vittima almeno una volta nella vita di violenza. L’aula di Strasburgo ha ribadito anche oggi il proprio impegno affinché l’Unione europea metta in atto una strategia forte e multisettoriale per porre fine in tutto il mondo ad ogni forma di violenza contro le donne e le ragazze”. Lo dichiara il Vicepresidente del Parlamento europeo e Presidente del gruppo di alto livello per l’uguaglianza di genere Roberta Angelilli in merito alla risoluzione approvata oggi nella Giornata internazionale per il contrasto alle mutilazioni genitali femminili. 
   
 “La violenza contro le donne rappresenta la più diffusa violazione dei diritti umani nel mondo. Occorrono maggiori risorse per campagne di informazione e prevenzione, per rimuovere alla radice discriminazioni socioculturali e stereotipi che sono alla base degli abusi di cui sono vittime le donne tra i quali le pratiche cosiddette “tradizionali” come le mutilazioni genitali femminili. Pratiche barbariche che hanno per le donne e le bambine conseguenze fisiche e psicologiche devastanti oltre a rivelarsi letali per  le condizioni di scarso igiene con cui vengono praticati questi interventi”, sottolinea l’eurodeputata. 
   
 COSTA: DIRETTIVA UE PER RISPONDERE A FEMMINICIDIO IN ITALIA  - “È necessaria l’adozione di una direttiva che stabilisca norme minime, che sia complementare alle direttive già adottate sull’Ordine di protezione europeo, la tratta, e le vittime di reato - e ha continuato - auspico che queste azioni possano rappresentare una risposta all'allarmante dato sul femminicidio in Italia''. Lo ha detto Silvia Costa, membro della Commissione per i Diritti delle donne del Parlamento europeo, sottolineando l’importanza dell’adozione del piano accompagnato da opportune azioni di sensibilizzazione e dall’adozione di misure normative specifiche. 
   
 Costa sottolinea che il ''femmincidio'' in Italia ''nel 2012 ha fatto registrare oltre 100 vittime''. ''Azioni di prevenzione e sensibilizzazione - aggiunge - non sono più rimandabili. Contemporaneamente, è urgente impegnarsi per contrastare le sussistenti violazioni della dignità della donna nel nostro Paese, che sempre più spesso interessano anche le adolescenti, sulla strada intrapresa attraverso il movimento SeNonOraQuando con la grande manifestazione di due anni fa”. 
   
 MOTTI: INDICATORE DI INCIVILTA' NASCOSTA  - Tiziano Motti, europarlamentare del neo-nato gruppo "Popolari per l'Europa," in cui è confluita a Strasburgo e Bruxelles la delegazione UDC, ha affermato che “L’Italia e l’Europa hanno necessità di regolamentare maggiori tutele per le donne dal fenomeno della violenza domestica, una  vergogna da debellare indicatrice dell’inciviltà ancora nascosta sotto il tappeto delle belle case europee “. Motti nel 2010 partecipo' all'approvazione di una sua risoluzione parlamentare che chiedeva l'attivazione di un sistema di allarme rapido europeo per tracciare i molestatori sessuali. 
   
    
