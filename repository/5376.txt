#titolo M5s avvia primarie web Grillo: out chi pilota voti - Politica
di Teodoro Fulgione 
 Tra 'avvisi ai votanti', appelli al voto dei candidati su youtube e le immancabili polemiche con i dissidenti, il M5S dà il via alle sue primarie per scegliere i candidati alle politiche del 2013. Rigorosamente online, le votazioni sono 'chiuse' ai soli sostenitori iscritti al Movimento entro lo scorso settembre, e 'vigilate' da Beppe Grillo che avverte: "Chi cercherà di pilotare il voto con assemblee o comitati - scrive sul suo blog - sarà diffidato e escluso dalle votazioni".    Così tra 'istruzioni per il voto' e problemi di accesso al sito per le 'Parlamentarie' (così le chiamano i militanti) probabilmente dovuti all'alto numero di connessioni), il M5S prova a dare il via alla 'scalata al palazzo'. "Sono le prime primarie della storia fatte online", scrivono con entusiasmo i grillini nei forum (dove non mancano però anche lamentele per le difficoltà di voto). E' comunque un giorno storico per il M5S. 
 Anche se a rovinare la festa arrivano gli attacchi degli 'ex': le "20 domande sulle regole" del dissidente Valentino Tavolazzi e la denuncia dell'altra 'ribelle' Federica Salsi per minacce di morte e insulti ricevuti sul web dopo le critiche a Grillo.    Il primo esprime perplessità sulla trasparenza del voto online, non nascondendo sospetti di brogli (pur senza mai citarli espressamente). La seconda, invece, si è rivolta ai carabinieri dopo alcune frasi minacciose postatele sul suo profilo facebook ("Prego per la tua morte politica e no", è una delle minacce sulla pagina della consigliera comunale a 5 Stelle). La Salsi riceve la solidarietà del 'dissidente' Favia, anche lui insultato sul web dopo la polemica a distanza con il blogger genovese, ma anche degli 'ortodossi' grillini Massimo Bugani e Marco Piazza (colleghi della Salsi in consiglio comunale a Bologna).    Grillo, invece, interviene solo al mattino per 'avvisare' i votanti: "Evitare che il voto sia pilotato da fantomatiche assemblee o comitati, entrambi esclusi categoricamente dal Non Statuto", scrive prima di chiudere la sua nota sul blog con il tradizionale "Ci vediamo in Parlamento. Sarà un piacere".     Il voto per scegliere i candidati alle politiche del M5S è aperto fino a giovedì 6 dicembre: possono partecipare soltanto gli iscritti al movimento entro il 30 settembre, tutti i giorni dalle 10.00 alle 17.00 (martedì e giovedì sarà possibile rispettivamente fino alle 21 e alle 20).     Intanto, su youtube spopolano i video con le autocandidature dei militanti grillini per le elezioni. C'é chi guarda fisso in camera, chi sceglie come sfondo la propria abitazione (a volte con risultati involontariamente divertenti), chi ha un approccio professionale; chi si fa riprende all'aperto. E' l'esercito dei grillini che ha tutta l'apparenza di gente comune. Ma forse è questa la forza che ha portato il Movimento a crescere nei sondaggi. Al punto che il deputato del Pd, Mari Adinolfi, invita a presentare alle prossime elezioni "facce che devono essere fresche e nuove, per combattere il nostro vero competitor che è Beppe Grillo".    In Sicilia, intanto, il Movimento organizza "la camminata dell'insediamento": una 'passaggiata' per le strade del centro di Palermo per accompagnare i 15 eletti M5S delle ultime regionali alla prima seduta dell'Assemblea regionale siciliana.  
