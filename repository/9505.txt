#titolo Matt Damon - Protagonisti
Nonostante il tema, il fracking, ovvero un tipo di perforazione selvaggia e invasiva del terreno alla ricerca del gas, considerata da molti pericolosa e inquinante, Promised Land, di Gus Van Sant (Elephant) e con Matt Damon, non è affatto un film ecologico "ma un lavoro sull'identità americana" come ha spiegato  lo stesso Damon al Festival di Berlino dove il film che sarà nelle sale dal 14 febbraio distribuito da Bim, è in concorso per l'Orso d'oro. "Per quanto riguarda le pressioni delle grosse compagnie di gas americano - spiega l'attore - all'inizio ci sono state delle pressioni ma poi forse anche per il risultato al botteghino del film (ha ottenuto poco meno di 8 milioni di dollari) non se ne é parlato più".  
 E ancora Matt Damon che ha prodotto il film, ne ha scritto la sceneggiatura (insieme a Jonn Krasinski) e doveva esserne anche il regista: "All'inizio non avevo neppure l'idea di cosa parlare ma mi interessava mettere in campo la fierezza nazionale, la possibilità di scelta che ogni individuo ha. Le comunità in America sono consapevoli della problematica legata all'estrazione del gas naturale però possono scegliere per quella che è la loro terra". Nel film Matt Damon è esattamente Steve Butler, uno che ha la mission di comprare insieme alla sua collega Sue (Frances McDormand) i diritti di perforazione in una piccola realtà rurale. E questo cavalcando anche la crisi economica che rende questa popolazione più facilmente riscattabile per un pugno di dollari.  
