#titolo Mario Balotelli - Protagonisti
di Lorenzo Amuso 
 Sono scesi i titoli di coda, ridotte al lumicino le ultimissime possibilità di ricucitura tra Roberto Mancini e Mario Balotelli dopo che il tecnico italiano, infuriatosi per un tackle scomposto del talento azzurro, lo ha cacciato dall'allenamento a malo modo. E il corpo a corpo non è degenerato in rissa solo per il pronto intervento dello staff tecnico del Manchester City che ha separato i due protagonisti. Una scazottata sfiorata, immortalato negli scatti dei fotografi presenti a Carrington che hanno anche raccontato i dettagli dell'incidente. Scoppiato per un duro intervento di Balotelli sul compagno di squadra Scott Sinclair: subito dopo Mancini si avventa su Balotelli, e a male parole gli intima di lasciare il campo d'allenamento. Mario dapprincipio appare più sorpreso che indispettito dalla sfuriata del suo allenatore, ma quando Mancini lo strattona oppone resistenza. Provvidenziale l'intervento dell'allenatore dei portieri Massimo Battara che separa i due, accompagnando Balotelli negli spogliatoio. 
 Questa volta è più Mancini che Balotelli a perdere la testa, "ma non sarà certo uno da ricovero - le parole di Renzo Ulivieri - sarà successo sicuramente qualcosa prima" di quelle mani messe dal tecnico addosso al giocatore. In ogni caso, è l'ennesimo capitolo, a tinte forti, di un rapporto sempre più tormentato e litigioso. E che negli ultimi mesi ha fatto registrare solo pericolosi bassi per il futuro di Balotelli in Premier League. Perché da tempo ormai Mancini ha perso la pazienza con il suo pupillo prediletto: dopo due anni di perdoni e giustificazioni, il tecnico non è più disposto ad altre concessioni. E le presenze in campo di Balotelli nell'attuale stagione lo dimostrano: solo 19 (con tre gol) in tutte le competizioni, pochissime delle quali dal primo minuto. Balotelli non vede il campo dallo scorso 9 dicembre quando in seguito all'ennesimo inutile funambolismo, un colpo di tacco velleitario, era stato sostituito. 
 Da allora solo tribuna. Ufficialmente per recuperare la condizione fisica, in verità anche per motivi disciplinare dopo che Balotelli si era appellato contro una maxi-multa comminatagli dal City per le molte giornate di squalifica accumulate la scorsa stagione. In segno di distensione e rispetto verso lo stesso manager, in ultimo Supermario aveva rinunciato all'appello. Un gesto apprezzato da Mancini che però alla vigilia dell'incontro di Fa Cup contro il Watford pare intenzionato all'ennesima esclusione. Alimentando così inevitabilmente le voci di un divorzio che ormai appare quasi inevitabile. Dopo due anni e mezzo il vaso è colmo, Balotelli ha perso anche il suo ultimo alleato e con ogni probabilità neppure la stima dello sceicco Mansour potrà bastargli. Troppi gli scivoloni, in campo e fuori: dalle auto distrutte alle freccette lanciate verso i compagni più giovani, dalle risse coi compagni di squadra (Micah Richards) alle zingarate notturne e all'abitazione incendiata. 
 Ancora amato dai tifosi (ma sempre meno), appena sopportato nello spogliatoio, la sua cronica indisciplina lo ha isolato dal resto del gruppo. E di certo non lo aiuterà neppure a trovarsi una nuova squadra: il City è disposto a metterlo sul mercato, ma senza concedere sconti. Ma proprio nel giorno più difficile, Balotelli trova nell'ex compagno Zlatan Ibrahimovic un alleato fedele. Lo svedese ha infatti difeso SuperMario, definendolo un "talento speciale" che "ha bisogno di essere amato". "Se trascorri del tempo con Mario finisci per amarlo - le parole del centravanti del Paris Saint Germain -. Anche se non è un giocatore facile da allenare, quando parli con qualsiasi allenatore, ti diranno che con Mario si ride sempre. Solo Mario può aiutare il City a recuperare lo svantaggio dallo United". Chissà però se i Citizens sono disposti a concedergli un'altra occasione.  
