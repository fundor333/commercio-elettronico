#titolo Dopo trionfo 5 Stelle preparano sbarco in Parlamento  - Elezioni 2013
di Serenella Mattera 
 ROMA - Tra di loro potrebbe nascondersi qualche 'Scilipoti'. Perché "non si cambia la natura umana" e neanche Beppe Grillo se la sente di escludere future defezioni, cambi di casacca. Ma all'indomani del voto, la pattuglia di 108 deputati e 54 senatori del MoVimento 5 Stelle cavalca compatta l'onda dell'entusiasmo per il successo elettorale. E si prepara a imprimere il proprio inedito stile all'ingresso in Parlamento. Con la consapevolezza che i numeri lo renderanno fragoroso. "No ad alleanze o 'geometrie politiche', ma dialogo sulle singole proposte". Inseguiti da chi cerca di capire se da loro possano venire i consensi per la formazione di un governo con il centrosinistra di Bersani, i neo eletti 5 Stelle ripetono il mantra di Grillo: si deciderà voto su voto. Il MoVimento è in una posizione di forza e punta a imporre la propria linea. "Li abbiamo messi nell'angolo, o ci seguono sui nostri temi o vanno a casa", è tranchant il neo deputato campano Roberto Fico. E anche nella 'pancia' del M5S, tra chi si esprime on line, sono in pochi a invocare una linea di chiusura totale al dialogo in Parlamento. Più numerosi appaiono piuttosto gli elettori che si spingono a dire che non solo aprire sui contenuti, ma anche governare col Pd non sarebbe poi sbagliato. 
 "Apertura a Bersani? Non scherziamo", taglia però corto la candidata governatrice in Lombardia Silvana Carcano. Che rinvia per ogni scelta alla riunione che si terrà a Roma. Nella capitale gli eletti al Parlamento per il M5S si incontreranno nei prossimi giorni (in dubbio la presenza di Grillo) per conoscersi e darsi una linea nel caso si fosse chiamati a un voto di fiducia a un governo di Bersani (nulla pare escluso in partenza) e non solo. Perché i quesiti sul tavolo sono numerosi. E per nulla secondari. Ad esempio: quando Grillo si presenterà per le consultazioni al Colle, quale nome indicherà come candidato premier del MoVimento? Per il candidato alla presidenza della Repubblica, ha fatto sapere Grillo, si aprirà una votazione on line tra gli iscritti (e sul web già fioccano le candidature: da Fo a Celentano, dalla Bonino a Benigni). La vita parlamentare degli eletti è invece già regolata da un 'codice di comportamento'. Che stabilisce che i designati a incarichi negli organi parlamentari e nelle commissioni (potrebbe trattarsi di presidenze di peso come Vigilanza Rai e Copasir) verranno decisi a maggioranza. Così come a maggioranza verranno scelti i capigruppo, che ruoteranno ogni tre mesi. Il codice dei parlamentari 5 Stelle prevede poi il rifiuto dell'appellativo di 'onorevoli', da sostituire con quello di 'cittadini', e l'impegno a non partecipare ai talk show tv. Mentre l'organizzazione dei 'gruppi di comunicazione' nelle due Camere sarà gestita direttamente da Grillo. Ancora in fase di studio è invece la costituzione di un fondo unico in cui far confluire la parte di stipendio cui i parlamentari rinunceranno (l'impegno è a percepire, oltre a diaria e benefit, solo 5 mila euro lordi e non i 10.435 che a ciascuno spetterebbero). 
 A cosa destinare il fondo, resta da stabilire. Infine, una questione molto pratica: dove siederà la pattuglia 5 Stelle? Quale collocazione nell'emiciclo delle Camere? Loro vorrebbero stare "dietro gli altri", come ha detto Grillo. Ma deciderà l'ufficio di presidenza, sulla base dei desiderata dei gruppi. E allora fermo restando che a sinistra starà il Pd e che al centro chiederanno probabilmente di sedere montiani e leghisti, si può al momento immaginare una collocazione sulla destra, accanto al Pdl. Ma chi può dire. I 5 Stelle potrebbero sovvertire anche questo schema.  
