#titolo Atlante del cielo notturno - Libri - Scienza&Tecnica
  Il cielo offre ogni notte uno spettacolo unico e affascinante: per non perdere neanche un appuntamento basta tenere a portata di mano ''Il cielo di notte. Mese per mese'', un pratico atlante scritto pensando anche agli astrofili piu' inesperti da Will Gater e Giles Sparrow (De Agostini, 128 pagine, 21,90 euro). 
Dopo una rapida ma esauriente introduzione allo spazio e agli strumenti amatoriali più adatti per scrutarlo, gli autori passano in rassegna i dodici mesi dell'anno indicando gli oggetti più interessanti da ricercare, come le galassie, le costellazioni e le stelle doppie. 
Per ogni mese ci sono quattro mappe che mostrano i cieli rivolti a Nord e a Sud, sia dalle latitudini boreali che australi, accompagnate da testi che indicano gli oggetti posizionati meglio per l'osservazione e i consigli su come localizzarli facilmente.  
Oltre alle pagine dedicate alla visione panoramica e agli aspetti da mettere in evidenza, per ogni mese ci sono due carte dell'intero cielo. Queste mostrano la posizione delle stelle sia per l'emisfero boreale che per quello australe, proiettando la metà della sfera celeste che sarebbe visibile in assenza di ostacoli all'orizzonte. 
Il volume si completa infine con la sezione 'almanacco', che ospita i calendari astronomici con l'elenco dei maggiori eventi celesti fino al 2019, come le fasi lunari, le eclissi di Sole e di Luna e i movimenti dei pianeti.  
