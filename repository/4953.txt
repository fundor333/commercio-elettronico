#titolo A Pasqua Valle d'Aosta meta ideale tra neve, natura e arte - Focus
  (ANSA) - AOSTA, 09 MAR - A pochi giorni dall'arrivo della primavera, la ricorrenza pasquale rappresenta il periodo ideale per una vacanza in Valle d'Aosta tra natura, sport e cultura, per sciare sulle piste ancora perfettamente innevate, scoprire il paesaggio montano dopo il letargo invernale e ammirare il vasto patrimonio storico-artistico della regione alpina. 
Per gli appassionati delle discipline della neve la primavera e' anche il periodo ideale per la pratica dello scialpinismo, l'emozionante sci freeride con le pelli di foca da godere esclusivamente su percorsi definiti e sempre con una guida o un maestro di sci abilitato, nonche' con l'equipaggiamento di sicurezza. 
Gli amanti della natura possono godere di paesaggi suggestivi passeggiando con le racchette da neve nelle aree protette valdostane: le si puo' percorrere anche a piedi, in bicicletta o a cavallo, da soli o facendosi accompagnare dalle guide escursionistiche e naturalistiche, dai maestri di mountain-bike o dagli accompagnatori di turismo equestre. La novita' della stagione e' la 'Ktrak', una mountain bike modificata con la ruota anteriore sostituita da un pattino e la ruota posteriore dentata che consente di muoversi su percorsi innevati in piena sicurezza. 
Per quanto riguarda le attrattive storico-monumentali e artistiche, la Valle d'Aosta e' ricca di castelli - come quelli medioevali di Sarriod de la Tour di Saint-Pierre, Verres, Issogne e Fenis e le piu' recenti dimore sabaude del Castello reale di Sarre o Castello Savoia di Gressoney-Saint-Jean &#8211; mentre nel capoluogo Aosta e' possibile ammirare le maestose vestigia d'origine romana tra cui l'arco onorario d'Augusto, le Porte d'accesso alla citta', buona parte della cinta muraria, il Teatro ed il Criptoportico forense. 
Nel periodo pasquale sono, poi, visitabili alcune esposizioni di rilievo: 'Il realismo e l'attualita' dell'immagine', dedicata a Renato Guttuso, al Museo archeologico regionale di Aosta; 'Wildlife photographer of the year', con oltre cento immagini vincitrici nelle 18 categorie del concorso indetto dal Natural History Museum di Londra in collaborazione con il 'Bbc Wildlife Magazine', allestita al Forte di Bard; la mostra fotografica 'Dalla Terra all'Uomo - Un ritratto aereo del pianeta' del fotografo-registra francese Yann Arthus-Bertrand, sempre nella ex-fortificazione di origine sabauda, e l'esposizione dedicata al grande maestro valdostano Italo Mus nel Castello Gamba di Chatillon, aperto di recente dopo un lungo restauro. 
Tra gli appuntamenti del periodo vanno anche segnalati 'Comincitta', rassegna di cabaret in programma il 30 e 31 marzo ad Aosta che vedra' esibirsi artisti dei principali laboratori di comicita' nazionali, la spettacolare gara di downhill sulla neve 'Cervinia Bike Snow Edition', in programma a Breuil-Cervinia nel giorno di Pasqua, e lo 'Spring barbecue Contest', la festa sulla neve piu' pazza dell'anno, in calendario a Gressoney-La-Trinite' nel giorno del Lunedi' dell'Angelo. (ANSA).  
