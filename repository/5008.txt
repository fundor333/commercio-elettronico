#titolo Salute: si rafforza cooperazione Italia-Usa contro alcolismo - Stili di vita - Salute e Benessere
     (ANSA) - ROMA, 21 NOV - Il National Institute on Alcohol
Abuse and Alcoholism del National Institute of Health (Niaaa, la
massima istituzione statunitense in tema di Alcol) ha siglato un
accordo di collaborazione con il Centro di Riferimento
Alcologico della Regione Lazio per rafforzare la cooperazione
Italia-Usa nella ricerca biomedica e comportamentale sulle
cause, le conseguenze, la prevenzione e il trattamento dei
disturbi da uso e abuso di alcol. L'accordo prevede la
condivisione delle informazioni, lo scambio di materiali; la
formazione di ricercatori, ma anche progetti di ricerca comuni
nel campo della ricerca di base, clinica e traslazionale.  ''Tra gli obiettivi della collaborazione - spiega Mauro
Ceccanti , responsabile del centro di riferimento alcologico -
c'e' quello di aumentare la conoscenza della sindrome feto
alcolica, che in Italia colpisce oltre 25 mila bambini che
nascono da madri bevitrici o che hanno continuato ad assumere
alcol in gravidanza''. ''La Fas (Sindrome feto alcolica) -
aggiunge - provoca una vera e propria disabilita' che, in forme
variabili per gravita' e sintomi, puo' causare difficolta' nell'
apprendimento verbale, nella memoria, nelle abilita'
visuo-spaziali e logico-matematiche, nell' attenzione, nella
velocita' di elaborazione delle informazioni. I bambini affetti
da Fas, se non non adeguatamente trattati, rischiano di
sviluppare comportamenti aggressivi che nel tempo possono
provocare gravi conseguenze di ordine psichiatrico-sociale''. 
 Proprio in questi giorni si e' tenuto a Roma il primo 
Congresso Nazionale sulla Sindrome Feto-Alcolica che e' stato
anche l'atto ufficiale di nascita della Societa' Italiana sulla
Sindrome Feto-Alcolica (SIFASD), che vuole favorire la
conoscenza di questa patologia.
