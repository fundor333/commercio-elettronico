#titolo Cgil: non solo ricostruzione, serve sviluppo   - Associate
Â ''All'Aquila avremo il piu' grande cantiere d'Europa e l'edilizia e' un settore fatto spesso di lavoro nero, con presenza di immigrati. Quindi e' fondamentale avere uno strumento, come l'articolo 18, che dia forza ai lavoratori, per un governo trasparente della ricostruzione''. A dirlo, in un'intervista all'ANSA, e' il segretario della Cgil Abruzzo Gianni Di Cesare. 
 Terremoto e crisi economica , sommati insieme, hanno portato profondi disagi nella citta' colpita dal sisma del 2009. ''Siamo stati sfortunati - commenta Di Cesare -. Adesso pero'  ricostruzione e sviluppo devono andare insieme . E sviluppo vuol dire conoscenza''. 
 Un esempio pratico esiste gia', fa sapere il segretario regionale della Cgil: e' il Gran Sasso Institute, una prestigiosa scuola di alta specializzazione scientifica, presentata dal ministro Francesco Profumo.    Per risollevare il territorio ''bisogna infatti  investire molto su scuola e universita'  ma anche su tutti gli aspetti che ricostruiscono l'animo umano: la psicologia (visto che nel post-terremoto abbiamo difficolta' nel vivere quotidiano), la socialita', la cultura. L'Aquila - aggiunge Di Cesare - e' una citta' che in 700 anni aveva costruito una sua immagine  di arte e di cultura . Tutto questo oggi non c'e' piu' e va ricostruito''. 
 Vanno ricostruite anche le identita'. Nelle scuole, prosegue il segretario regionale della Cgil, bisogna insegnare la storia della citta' dell'Aquila, una citta' che oggi non esiste e che i bambini rischiano di non conoscere. E poi perche', domanda Di Cesare, non c'e' uno psicologo nelle scuole?    Secondo Di Cesare  ''bisogna ricostruire una citta' di 100 mila abitanti , com'era prima del terremoto. Anche se i dati Istat indicano 70 mila residenti, a questi bisogna aggiungere studenti, professori, professionisti di vari settori che erano una fetta cospicua della cittadinanza. Altrimenti costruiamo una che ha meno significato e meno forza, non un capoluogo''. 
 L'Aquila e' candidata Citta' europea della cultura 2019, ''deve quindi avere forza - conclude Di Cesare -, anche con relazioni con il mondo esterno che ora sono interrotte. Perche' oggi, a differenza di prima del sisma, da fuori non si sceglie di andare a vivere all'Aquila, e' troppo difficile vivere qui''.  
