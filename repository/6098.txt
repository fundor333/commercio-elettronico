#titolo Nel cuore della Spagna moresca - In Europa - In Viaggio
  (di Cristiana Missori) 
 “Piangi come una donna ciò che non sei stato in grado di difendere come un uomo”. Un commento tagliente, quello che la madre di Boabdil - l’ultimo sovrano del regno di Al Andalus - fece al figlio mentre questi, allontanandosi da Granada, si voltò a guardare Granada per l’ultima volta. Ancora oggi, il luogo in cui avvenne l’episodio, lungo la strada che collega la città a Motril, viene chiamato il passo del Sospiro del Moro. 
 Sette secoli di dominazione (dall’VIII al XV secolo) hanno lasciato in eredità all’Andalusia alcuni tra i più bei esempi dell’architettura islamica mai realizzati in Europa. Tra questi, senza alcun dubbio, spicca l’Alhambra, il complesso monumentale più importante di Granada.  Bella e conturbante, con i suoi giardini di aranci, i giochi d’acqua, i patio, le torri, le mura ricamate e, soprattutto, le sale interne decorate con stucchi, intarsi lignei (mocarabes) e azulejos, la “rossa”, (dall’arabo, hamra, il colore dell’argilla con cui vennero realizzati i palazzi) rivela tutta la maestosità e la raffinatezza raggiunta all’epoca dalle corti moresche. 
 Eretta su di una collina nell’XI secolo e arricchita soprattutto nel periodo nasride (XIII secolo), fino al 1492 – quando Granada venne riconquistata dai Re cattolici - la città fortezza fu sede dei governatori musulmani. Successivamente, divenne la residenza dei sovrani spagnoli.     La visita all’Alcazaba, al Generalife, ai palazzi nasridi e all’edificio aggiunto più tardi da Carlo V (che ospita i musei di Belle Arti e di Arte Musulmana) richiede un po’ di impegno e qualche accortezza. Per accorciare i tempi di attesa all’ingresso, meglio acquistare i biglietti online - scegliendo il giorno e la fascia oraria di visita che si preferisce - per poi ritirarli all’entrata ( http://www.alhambra-patronato.es /) Un’altra soluzione è quella di affidarsi all’hotel. 
 Gli alberghi dispongono infatti di un certo numero di ingressi che possono acquistare in rete per conto del cliente. Nei giorni di grande afflusso è possibile che sul sito del complesso museale siano esaurite le disponibilità, ma che l’hotel ne abbia ancora alcune.   Un altro assaggio della Granada moresca è Albaicín, l’antico quartiere arabo che si trova sulla collina di fronte all’Alhambra e da cui si possono ammirare le vedute più spettacolari sulla fortezza (Mirador de San Nicolas). Ritenuto sicuro di giorno, la sera le vie strette e acciottolate che si diramano dalla carrera del Darro possono nascondere qualche insidia.  Alloggiare ai piedi del quartiere moresco può avere il suo fascino e anche una convenienza. Diversi palazzetti rinascimentali sono stati trasformati in piccoli hotel che di questa stagione propongono tariffe nettamente inferiori a quelle praticate in primavera. 
 Suggestivi, ma sicuramente meno vantaggiosi quanto a tariffe, i paradores (palazzi in disuso acquistati dallo Stato e trasformati in alberghi), come il parador de Granada, un convento del XV secolo all’interno dell’Alhambra.   L’eredità monumentale lasciata dai musulmani a Granada si fonde con quella gotica, rinascimentale e barocca delle epoche successive alla Reconquista. Esempio lampante, la cattedrale di Granada, in stile gotico-rinascimentale (XVI secolo) e la Cappella reale in cui riposano Isabella di Castiglia e Ferdinando di Aragona, insieme alla figlia Giovanna la Pazza e al marito, Filippo il Bello. Nella sacrestia si trova un piccolo museo che custodisce oggetti appartenuti ai sovrani che unificarono la penisola iberica, tra cui la collezione d’arte di Isabella di Castiglia che comprende anche “Il Cristo nell’orto degli ulivi” di Botticelli.  Sempre in centro si possono vedere l’Alcaiceria (l’antico mercato arabo della seta) che oggi ospita negozietti turistici con prodotti artigianali provenienti per lo più dal Marocco, e la plaza Bib-Rambia, dove in passato si tenevano corride, tornei e roghi dell’inquisizione, e che dove oggi offre l’opportunità di sedersi in uno dei tanti bar e ristoranti dove “tapear” (mangiare tapas) o “teterías” (sale da tè) dove immergere nella cioccolata calda supercalorici churros (frittelle oblunghe). 
 Oltre a essere la patria degli allevamenti di tori, l’Andalusia è la culla del flamenco. Fare un giro per Sacromonte, il quartiere gitano, può essere divertente, nella misura in cui si è consapevoli del fatto che si tratti di una trappola per turisti. Di autentico, infatti, è rimasto ben poco negli spettacoli e le zambras  (feste) organizzati all’interno delle tradizionali cuevas (case grotte).   Infine, Granada dedica al più grande poeta spagnolo del ’900, Feferico Garcia Lorca (che qui venne fucilato nel 1936) un interessante percorso che comprende la casa in cui abitò e dove realizzò alcune delle sue opere più prestigiose (Huerta de San Vincente) e un museo (a Fuente Caqueros, 17 km da Granada).    La stagione invernale offre agli amanti della montagna ottime opportunità: la Sierra Nevada, la stazione sciistica più a Sud d’Europa mette a disposizione paesaggi mozzafiato e chilometri di piste   Per ulteriori informazioni su Granada:  http://www.turgranada.es. 
    
