#titolo Aperta inchiesta Ue anti-dumping su import vetri solari Cina - Industria e trasporti - ANSA Europa
  BRUXELLES - La Commissione europea ha aperto un' inchiesta anti-dumping  sulle importazioni di vetri solari cinesi, dopo una denuncia presentata da alcuni fabbricanti europei a inizio febbraio. L'inchiesta, ultimo atto di una guerra sui pannelli solari che vede Bruxelles e Pechino sui fronti opposti, ''potrebbe richiedere fino a 15 mesi'', ma l'Ue puo' anche decidere di imporre misure anti-dumping dopo nove mesi, se lo giudichera' necessario, secondo quanto precisa la Commissione in una nota.      
   
 Questa nuova inchiesta  sui vetri solari  - si sottolinea in una nota - non e' connessa con quella sui pannelli solari avviata dalla Commissione lo scorso settembre. Si tratta di un'indagine a se', che riguarda un prodotto diverso. Il vetro solare viene infatti usato per la produzione di pannelli solari, ma anche per quella di numerosi altri prodotti ad energia solare.  
   
 La Commissione ha aperto le indagini dopo la presentazione di una circostanziata denuncia, il 15 gennaio scorso, da parte della ProSun Glass, un consorzio Ue di produttori del settore, corredata di elementi che mostrano un possibile dumping dei prezzi da parte dei  produttori cinesi  che esportano verso il mercato Ue e un possibile collegamento causale tra le importazioni soggette a dumping e il danno sofferto dall'industria europea. 
   
    
