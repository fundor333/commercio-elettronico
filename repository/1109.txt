#titolo Dakar: pioggia ferma gara, Iveco in testa fino a stop - Speciali - Motori
  TORINO - Solo la pioggia, che ha interrotto la tappa, ferma la rimonta Iveco nell'undicesima tappa della Dakar. Ancora una volta le pessime condizioni meteo hanno costretto gli organizzatori a interrompere la prova speciale da La Rioja a Fiambala. "Davvero un peccato, perché stavamo procedendo spediti, senza alcun problema", commenta Tom Colsoul, il navigatore di Gerard de Rooy, in testa fino al momento dello stop con il suo Iveco Powerstar. "Finalmente, dopo due giorni neri, eravamo di nuovo in testa alla classifica di tappa - aggiunge De Rooy -. Purtroppo hanno fermato la corsa e non abbiamo potuto proseguire. Di sicuro avremmo recuperato molto nella graduatoria generale". Oggi dodicesima tappa, da Fiambalà a Copiapò, con un trasferimento di 396 chilometri e una prova speciale di altri 319 attraverso la Cordigliera delle Ande fino al deserto di Atacama. Qui i camion dovranno scalare le famose dune 'a cattedrale'. Una prova cruciale per la vittoria finale.  
