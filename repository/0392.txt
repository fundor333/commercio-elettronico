#titolo Antonio Ingroia ad Ansa Forum: 'Saremo l'unica sinistra in Parlamento' - Politica
"Rivoluzione Civile sarà l'unica forza veramente di sinistra nel prossimo Parlamento". Lo dice Antonio Ingroia al Forum dell'ANSA commentando l'ipotesi che alla fine anche Vendola possa dire di sì ad un'alleanza con Monti. "Non si può qualificare come di sinistra una forza che faccia un accordo con la destra", sottolinea il leader di Rivoluzione Civile. "Monti è un uomo di destra. La sua è una destra pulita, credibile, onesta. Ma sempre destra è", puntualizza. 
 "Spero che Bersani non dica la verità quando smentisce che il Pd ci abbia fatto una proposta di desistenza. Perché sarebbe grave se nel partito ci si muovesse alle spalle del segretario senza che lui ne sappia nulla visto che a noi la proposta è arrivata. Un leader deve sempre sapere ciò che avviene", afferma. 
 "Qual è la percentuale a cui aspiriamo almeno alla Camera? Come gli allenatori delle squadre di calcio puntiamo alla salvezza, cioé al 4%. Ogni punto in più sarà per noi un successo. Ma comunque quello che abbiamo ottenuto è già un successo visto che siamo una lista che è nata pochi mesi fa", dice Ingroia commentando i sondaggi elettorali. 
 'NOI CENSURATI DA TV, PRONTI A CONFRONTO SU SKY' -  "Trovo lesiva della par condicio la scelta di consentire a Monti, Bersani e Berlusconi il dibattito finale in tv", afferma Ingroia al Forum ANSA. "Siamo censurati da Rai e da altre tv. Abbiamo ricevuto un invito per un confronto a sei su Sky. Noi siamo pronti, non ci tiriamo indietro. Non temiamo nessuno". 
 "Altri hanno rifiutato il confronto televisivo, noi accettiamo la sfida", prosegue, riferendosi all'invito ricevuto da Sky per un confronto con Bersani, Monti, Berlusconi, Grillo e Giannino, che il Cavaliere e il leader 5 Stelle hanno rifiutato. Il leader di Rivoluzione Civile commenta poi l'ipotesi avanzata da Bersani di rinunciare alla conferenza stampa finale sulla Rai, in caso di proteste da parte degli altri candidati premier. "Rimetto a Bersani le sue valutazioni. Noi siamo coerenti con le nostre scelte. Ci sono concessi pochissimi spazi sulla Rai. Le tribune di tre minuti non sono paragonabili agli spazi che hanno gli altri candidati". 
 'OK A LIBERALIZZAZIONE DROGHE LEGGERE' -  Antonio Ingroia è "personalmente favorevole" alla liberalizzazione delle droghe leggere: lo ha ribadito il leader di Rivoluzione Civile al forum dell'Ansa. Ingroia bolla come "ingiusta e sbagliata la legge vigente" che equipara l'uso delle droghe pesanti a quelle leggere. "Una netta distinzione va ripristinata", conclude. 
 'TELEFONATE NAPOLITANO? UNA VOLTA DISTRUTTE LE DIMENTICHERO'' -  "Non appena saranno distrutte, quelle intercettazioni saranno cancellate anche dal mio cervello", afferma il leader di Rivoluzione Civile al Forum ANSA, interpellato sulle intercettazioni che hanno coinvolto il Capo dello Stato, Giorgio Napolitano, e di cui la Corte Costituzionale ha chiesto la distruzione. 
 "Non ho mai abbandonato l'inchiesta stato-mafia: quando ho accettato l'incarico Onu in Guatemala, l'inchiesta era già chiusa", risponde Ingroia a chi gli domanda se non ritenga di aver interrotto il suo lavoro sull'inchiesta sulla presunta trattativa, nel momento in cui ha prima accettato l'incarico Onu in Guatemala e poi è tornato in Italia, chiedendo l'aspettativa elettorale al Csm, per scendere in politica. 
 'AL COLLE VORREI ZAGREBELSKY' -  ''Monti fa l'endorsement a Napolitano che lo aveva fatto a Monti indicandolo come senatore a vita. Ma Capo Stato aveva gia' detto con chiarezza che escludeva un Napolitano bis: credo che la cosa non sia in discussione. Penso che un ottimo presidente della Repubblica sarebbe Gustavo Zagrebelsky'', risponde Antonio Ingroia, durante il Forum ANSA, alla domanda se voterebbe Napolitano per un secondo mandato, ipotesi rispetto alla quale Mario Monti si e' detto favorevole. 
 'RIVOLUZIONE CIVILE NO TAXI MA VERO PROGETTO' -  "Non siamo un taxi per i partiti che convergono sul nostro progetto. Ma un progetto a lungo termine. Vogliamo cambiare l'Italia e questo non si fa in una sola elezione. Sono stato io a chiedere a quei partiti di aiutarci perché radicati sul territorio e alla fine è stata raggiunta una sintesi che ha del miracoloso", afferma Ingroia. "Non siamo - precisa - un cartello elettorale, ma una sintesi con i professionisti della politica che hanno fatto non uno ma due passi indietro". 
 Ingroia spiega, nel corso del forum tenuto all'Ansa, il motivo della sua discesa in campo: poter costruire una casa per i cittadini impegnati nella società civile. Da qui la proposta ai partiti "più in linea" con la sua idea di aderire al suo progetto. 
 'PRIMA LEGGE? SUL CONFLITTO DI INTERESSI' -  "La mia proposta shock, cioé la prima cosa che farei nel caso andassi a Palazzo Chigi sarebbe la legge sul conflitto di interessi. Nel Cdm successivo proporrei la cancellazione di tutte le leggi ad personam e il ripristino del falso in bilancio". Queste le tre priorità per Ingroia, secondo quanto dichiarato dal leader di 'RC' al Forum dell'ANSA. "Poi proporrei di applicare la legge che c'é sui patrimoni di mafia a quelli di evasori e corrotti. Compresa la loro confisca se non si dimostra la provenienza lecita entro 6 mesi".  
