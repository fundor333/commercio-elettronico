#titolo Di Pietro: partecipo se primarie di coalizione - Politica
"Noi crediamo nelle primarie di coalizione e di programma, non in quelle che portano a una resa di conti in un partito. Se fossero primarie di coalizione vi parteciperemmo". Lo dice il leader dell'Idv Antonio Di Pietro. "A quel punto potremmo appoggiare Bersani, Vendola, Di Pietro... L'importante è che servano a fare chiarezza". 
 "Le primarie - dichiara il 4 ottobre Di Pietro ai giornalisti alla Camera - sono un atto di chiarezza, purché siano primarie di coalizione e di programma, che impegnino cioé i partiti a seguire le indicazioni che emergono. Se sarà così vi parteciperemmo, altrimenti, se si riducono a una resa dei conti nel Pd, vi assisteremo nella speranza che quel partito si convinca della necessità di dar vita a una coalizione di centrosinistra e non svenda i suoi voti all'indomani delle elezioni". 
 Il leader Idv traccia un paragone con le primarie del 2005 che incoronarono Prodi (e alle quali si presentò anche lui): "Furono primarie aperte e trasparenti, ci auguriamo che possano esserlo anche quelle attuali. Del resto Bersani ha tutto l'interesse e so che vuole primarie aperte". 
 DILIBERTO: 'PDCI PARTECIPERA', RENZI NON DEVE VINCERE' -  "Noi del Pdci l'abbiamo già deciso al nostro congresso dell'anno scorso: parteciperemo alle primarie". Lo afferma Oliviero Diliberto, segretario nazionale del Pdci in un lungo forum con la redazione di Pubblico giornale in edicola oggi. "Per sostenere chi? Vendola, se non sarà il candidato solo di Sel, ma di tutta la sinistra", oppure Bersani, magari al secondo turno, "perché l'importante è che non vinca Renzi". 
 FIORONI: 'VENDOLA FIRMI CARTA INTENTI O RINUNCI' -  "Vendola non può dire 'contro Monti e contro i moderati'. Le primarie non sono un autobus: ci sono delle regole e si partecipa se si sottoscrive una carta di intenti. Chi la sottoscrive partecipa. Vendola, se vuole partecipare, deve firmare una carta di intenti senza mettere veti alle alleanze con i moderati e alla prosecuzione dell'agenda Monti. Se non vuole sottoscrivere la carta di intenti farà qualcosa di diverso dalla nostra coalizione". Lo dice Giuseppe Fioroni a Tgcom24. 
 SEL: REGOLE SIANO CONDIVISE, NON SCELGA SOLO PD -  "Le Primarie sono uno strumento nato per favorire la partecipazione popolare, ma funzionano solo se le regole sono chiare. Partecipazione senza regole, o regole senza partecipazione, sono entrambe formule che non possono essere accettate". Lo afferma Ciccio Ferrara, responsabile nazionale organizzazione di Sinistra Ecologia Libertà. "Le Primarie di coalizione, in quanto tali, - prosegue l'esponente di Sel - dovrebbero avere un regolamento definito da tutti i partecipanti e non da un solo partito". 
 29 FIRMANO APPELLO A BERSANI PER PRIMARIE APERTE -  Ventinove tra deputati, senatori ed esponenti di punta del Pd firmano un appello per chiedere primarie aperte. "Ci rivolgiamo al segretario Bersani, ai candidati alle primarie e ai componenti dell'assemblea nazionale del Pd chiedendo a tutti di impedire assurde limitazioni burocratiche, foriere di probabili contestazioni diffuse, e di farsi garanti della massima apertura di un appuntamento che può dare una spinta decisiva per far nascere una maggioranza di centrosinistra alle elezioni" si legge nel documento.  
