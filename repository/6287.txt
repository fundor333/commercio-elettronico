#titolo Cento milioni il giro di affari col Sudafrica - Scopri il Sudafrica
(ANSA) - MILANO - Il calcio, senza alcun dubbio, ma anche gli affari. I Mondiali in Sudafrica - ormai alle porte - non saranno semplicemente il palcoscenico per una sfida sportiva attesa a livello planetario: solo per quanto riguarda le imprese italiane, l'interscambio con il Paese africano dovrebbe rafforzarsi grazie al torneo iridato, di circa 100 milioni di euro. 
 A mettere in fila i numeri e' la Camera di Commercio di Milano, incrociando dati Istat al 2009 e quanto emerso  un'indagine realizzata lo scorso aprile su oltre 600 imprenditori per lo speciale ANSA, 'Scopri il Sudafrica', in occasione della rassegna calcistica mondiale.    Nel corso del 2009 gli scambi commerciali tra Italia e Sudafrica (il 7% di quelli registrati con l'intero continente africano) hanno superato i 2,7 miliardi di euro: regione capofila, la Lombardia con quasi 600 milioni di euro (il 21,6% del totale), seguita dal Veneto (507 milioni di euro e il 18,7% del totale) e dalla la Toscana, a sfiorare i 300 milioni di euro, per una quota pari al 10,5%.    Guardando ai prodotti più importati in Italia, a farla da padrone sono i metalli preziosi (il 41,7% del totale insieme all'antracite che incide per il 21,3%) e i prodotti della siderurgia (13,1%). 
 Di rilievo, tra i preziosi, le cifre sulle importazioni di diamanti: il Sudafrica e' il quarto Paese al mondo da cui l'Italia fa arrivare queste pietre con importazioni intorno ai 700 milioni di euro nel 2009, il 7,1% del totale.    Quanto all'export, in testa ai prodotti spediti dall'Italia al Sudafrica, spiccano i macchinari di impiego generale e speciale (26,2%), medicinali e preparati farmaceutici (6%).    Prima regione italiana nel commercio con il Sudafrica, la Lombardia può contare su un giro d'affari di 587 milioni di euro (oltre 200 milioni di export), monopolizzato soprattutto da Milano con il 57% dell'export e l'8% dell'import regionali. Vengono poi Varese con circa un decimo dell'interscambio, Brescia (8,5%) e Bergamo (6,3%). 
 L'esportazione lombarda (in Sudafrica viene esportato circa l'8% del totale verso l'intero continente africano) punta quasi prevalentemente sui prodotti delle attività manifatturiere, soprattutto macchinari e sostanze chimiche, mentre nell'import appaiono rilevanti i prodotti dell'estrazione di minerali da cave e miniere (5,3% del totale) e dell'agricoltura (5,1%).  
