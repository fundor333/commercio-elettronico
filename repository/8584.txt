#titolo Berlusconi ad Ansa Forum - Elezioni 2013
Una 'rivoluzione' nel fisco: è la promessa agli elettori del leader del Pdl Silvio Berlusconi nel corso di ANSA Forum il 12 febbraio: 'In 4 anni vogliamo abrogare interamente l'Irap', mentre sul fronte Irpef 'l'obiettivo e' la creazione di due aliquote al 23% e al 33%'. 
 'Non credo che al Senato abbiano bisogno di noi', dice poi l'ex premier sull'ipotesi, in caso di pareggio al Senato, di un governo di solidarietà nazionale. Berlusconi sottolinea infatti che gli eventuali voti mancanti a palazzo Madama possano arrivare dal Movimento 5 Stelle di Beppe Grillo: "Abbiamo avuto la pessima sorpresa di vedere che più dell'80% delle persone candidate nelle sue liste provengono da ambienti dell'estrema sinistra, dei centri sociali e dei no tv". "Tra questi - afferma - la sinistra può trovare candidati di sostegno, magari con un cambio di casacca, anche perché loro non li vedo tanto compatti". 
 BERLUSCONI IMITA GRILLO E RACCONTA BARZELLETTA IN GENOVESE -  Dopo l'imitazione di Bersani in emiliano, Berlusconi si lancia nell'imitazione di Grillo in genovese. La barzelletta e' sul suo successore a palazzo Chigi: ''Monti dice che c'e' una luce in fondo al tunnel, si', e' un rapido che ci viene addosso'', recita con cadenza ligure il leader Pdl. 
 Il Cav racconta di avere esaminato le performance del comico: ''Ho sentito i suoi interventi: al Nord, al Centro e a Palermo e lui si e' mantenuto attore, perche' gli interventi erano identici'' e pure ''le battute estemporanee'', assicura. 
 'PAPA NERO? CREDO CHIESA SIA PRONTA' -  ''Se la Chiesa e' pronta per avere un Papa di colore? Credo proprio di si'''. Lo ha detto Silvio Berlusconi al forum dell'Ansa. "Ormai il mondo è veramente globale e non ci sono diminutio per chi ha un premier di diverso colore" 
 Poi il Cavaliere ricorda la sua criticata battuta sul presidente Usa Barack Obama: "Io di Obama ho detto abbronzato con invidia, perché per me era un complimento. Gli ho detto anche che era alto e invece io avevo la stessa statura di Medvedev, però Medvedev viene considerato normale, io un nano. Ma mi sono confrontato con gli altri capi di Stato e di governo e sono quasi tutti più bassi di me". 
 'CROZZA STIA LONTANO DAL PAPA' -  "Consiglierei a Crozza di stare lontano dal sommo Pontefice". Così Silvio Berlusconi commenta al Forum dell'ANSA le indiscrezioni sulla performance di Maurizio Crozza stasera a Sanremo. "Crozza è il più bravo, va a colpire tutti e non ho nulla in contrario sulla sua presenza". 
 "La notizia delle dimissioni del Papa non ha influenze dirette sulla campagna elettorale, semplicemente è chiaro, come è ovvio che sia, che avremo meno attenzione da parte dei media", dice Berlusconi. 
 INCHIESTA FINMECCANICA 'UN SUICIDIO' -  ''Tutti sanno che al di la' delle gare d'appalto ci sono anche degli accordi che devono intervenire tra governi e aziende che partecipano alle gare e quindi il fatto che ci sia il rischio di un intervento della magistratura'' lo considero ''suicida per la nostra economia'', afferma Silvio Berlusconi commentando l'arresto di Orsi e l'inchiesta Finmeccanica. 
 'CONDANNA POLLARI? FOLLIA DA PARTE GIUDICI' -  ''Considero che sia folle comportarsi in questo modo da parte dei giudici e cioe' disattendere il segreto di Stato''. Lo afferma Berlusconi nel corso del forum con l'ANSA a proposito della condanna dell'ex direttore del Sismi Nicolo' Pollari. 
 'IO PREMIER? NO, FINCHE' NON AVRA' PIU' POTERI' -  ''Io, in attesa che il presidente del Consiglio abbia piu' poteri, preferirei fare il ministro dell'Economia e dello sviluppo''. Cosi' il leader del Pdl risponde, durante il Forum all'Ansa, alla domanda se sara' lui alla fine il candidato premier. 
 'CAPITALI ESTERI NEL MILAN? SE COSTRETTI' -  Far entrare capitali stranieri nel Milan? ''Mai dire mai - risponde Berlusconi, durante il Forum dell'Ansa - perche' magari in futuro saremo costretti'' a farlo ove la situazione lo richiedesse. ''Ma se non ci dovesse essere questa costrizione siamo felici'' di continuare a fare del Milan una cosa ''di famiglia''. 
 'MONDADORI NON VENDERA' NESSUN PERIODICO' -  ''Da azionista ho le preoccupazioni di tutti, abbiamo visto la situazione del Corriere... Ma Mondadori non ha i debiti di Rcs e non deve vendere periodici come ha fatto il Corriere, ma e' un momento di crisi preoccupante''. Cosi' Silvio Berlusconi, durante il Forum all'Ansa. 
 IN 4 ANNI OBIETTIVO ABROGARE L'IRAP -  ''In 4 anni vogliamo abrogare interamente l'Irap'', dichiara Berlusconi nel corso del forum con l'ANSA. 
 ''Non sono mai stato preoccupato per il  debito.  La nostra ricchezza ci fa presupporre che non dobbiamo preoccuparci - afferma inoltre - Il debito giapponese e' piu' alto del nostro, ma loro, come fanno anche altri paesi, hanno la possibilita' a differenza di noi di stampare moneta''. 
 'IMPRENDITORI MORTI A CAUSA DELLE TASSE' -  ''Alcuni imprenditori si sono tolti la vita per non aver potuto trovare i soldi per pagare le tasse''. Lo afferma Silvio Berlusconi nel corso del forum con l'ANSA. 
 'FALSITA' SU ME, IO CREDIBILE IN EUROPA' -  ''La cosa che più mi fa arrabbiare, quella che sembra più lontana dalla realtà'' è la leggenda ''della mia non credibilità in Europa'', sottolinea Berlusconi al Forum dell'Ansa. ''Io invece sono molto credibile in Ue''. 
 GOVERNO TECNICO SEGUITO INPUT UE-BERLINO -  ''Il governo dei cosiddetti tecnici ha seguito l'input dell'Unione europea'' e in particolare della Germania. Cosi' il leader del Pdl. 
 Il governo Monti, nonostante i ''blitz'' e ''le situazioni che hanno spaventato tutti, hanno allontanato persone dal nostro Paese e hanno messo in crisi molti, soprattutto chi produce beni di lusso'', e ha raccolto ''meno di noi'' nella lotta all' evasione , sostiene l'ex premier. 
 'DA SEMPRE ESTREMA VICINANZA CON USA' -  Le valutazioni degli ambasciatori ''non le ho mai prese al 100%: quello che conta e' cio' che pensa il governo americano'' e io ho sempre avuto ''vicinanza estrema sia con Bush che con Obama, quindi da parte nostra non ci sono preoccupazioni'', afferma Berlusconi. 
 'VERTICI UE NON NOTI. DOMINIO FRANCO-TEDESCO' -  Ai vertici delle istituzioni europee ci sono due persone, Van Rompuy e Ashton, che sono ''assolutamente sconosciute'' ai loro stessi concittadini e cio' dimostra come ''Germania e Francia non vogliano cedere neppure una fetta del loro potere''. Cosi' il leader del Pdl durante il Forum all'Ansa. 
 BERLUSCONI ATTACCA SCHULTZ, 'S'INTROMETTE IN CAMPAGNA' -  Nuovo duro attacco, al Forum dell' Ansa, di Silvio Berlusconi a Martin Schultz, presidente dell' Europarlamento, presente nei giorni scorsi a Torino per appoggiare Bersani: ''Non ho mai visto intromissioni'' di questo tipo in campagne elettorali da parte del rappresentante di una istituzione che per definizione è super partes.    
