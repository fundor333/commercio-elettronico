#titolo Nelle più antiche fabbriche di stelle la prima acqua dell'universo - Spazio & Astronomia - Scienza&Tecnica
  Sono state osservate per la prima volta le più antiche fabbriche di stelle e, fra esse, la prima acqua dell'universo: sono alcune delle galassie più grandi e brillanti del cosmo in  piena attività già uno e due miliardi di anni dopo il Big Bang. La scoperta è pubblicata in più articoli, usciti sulla rivista Nature e sull'Astrophysical Journal, e segna il debutto del telescopio Alma (Atacama Large Millimeter/submillimeter Array), situato nel deserto cileno di Atacama e appena inaugurato. 
Coordinata da Joaquin Vieira, del California Institute of Technology (CalTech), la ricerca pubblicata su Nature indica che le lontanissime galassie osservate si erano già formate 12 miliardi di anni fa: molto precocemente, quindi, considerando che l'universo ha 13,7 miliardi di anni. Una di esse, inoltre, conteneva già acqua un miliardo di anni dopo il Big Bang.  
Le antichissime fabbriche di stelle erano perciò in piena attività all'alba dell'universo, quando il cosmo aveva poco meno di 2 miliardi di anni. Queste galassie, brillanti come 40 milioni di milioni di soli, sfornavano decine di migliaia di stelle ogni anno (in confronto nella Via Lattea nasce solo una stella all'anno) e si sono evolute molto prima (almeno un miliardo di anni prima) e in numero maggiore di quanto si pensasse. Per questo riscrivono la storia del baby boom stellare dell'universo.  
Finora infatti si pensava che l'intensa attività di formazione stellare fosse avvenuta almeno un miliardo di anni più tardi. Due di queste galassie sono le più lontane nel loro genere mai viste, così lontane che la loro luce ha iniziato il suo viaggio quando l'universo aveva solo un miliardo di anni. Uno di loro sembra ospitare il più intenso tasso di formazione stellare mai visto e contiene anche molecole d'acqua, l'acqua più lontana mai osservata finora. 
''La scoperta di queste antichissime galassie, fra cui le più lontane mai rilevate - ha osservato Vieira - ci permette di mettere insieme una cronologia di come l'universo ha fabbricato e sta fabbricando le sue stelle nei sui 13,7 miliardi di anni di vita''. 
Osservare queste galassie non è stato facile perché, sono avvolte in dense nubi di polvere. Scoprirle è stato possibile grazie alla grande sensibilità dell'osservatorio Alma, che rileva la luce proveniente dalla stessa polvere, e alla tecnica della lente gravitazionale. Quest'ultimo è un effetto previsto dalla teoria generale della relatività di Einstein, secondo il quale la luce di una galassia lontana  è distorta dalle galassia in primo piano, più vicina, che si comporta come una lente.  
