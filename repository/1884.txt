#titolo Nautica: a Livorno prima edizione 'Tag Heuer Velafestival' - Nautica e Sport - Mare
  (ANSA) - FIRENZE, 06 MAR - Sara' la cornice del Molo Mediceo del porto di Livorno a ospitare dal 21 al 24 marzo 2013 la prima edizione del 'Tag Heuer VelaFestival'. Non si tratta solo di un salone nautico dedicato al mondo della vela, ma di una kermesse dove gli appassionati potranno approfondire i temi della cultura del mare e salire a bordo delle numerose imbarcazioni ormeggiate allo Yacht Club Livorno.     L'evento - che e' stato presentato stamani a Livorno - e' organizzato dal 'Giornale della Vela' in collaborazione con lo  Yacht Club Livorno, Autorita' Portuale, Capitaneria, Comune e la partecipazione di Assonautica Livorno. Numerosissime le adesioni delle aziende del settore che presenteranno un centinaio fra derive e cabinati dagli 8 ai 15 metri. Al 'Tag Heuer VelaFestival' non si sono date appuntamento solo le aziende di settore, ma saranno presenti molti volti noti della nautica per un calendario ricchissimo di eventi: dallo skipper di Luna Rossa Max Sirena a Cino Ricci, Mauro Pelaschier e Alessandra Sensini. 
''Per Livorno, una citta' che guarda con grande attenzione al turismo sportivo, si tratta di una grande occasione - ha detto Paola Bernardo, assessore al Turismo del Comune di Livorno - E' un appuntamento che mi auguro diventi annuale dove istituzioni, aziende, operatori di settore, appassionati, grandi personaggi della vela, oltre i media fanno sistema per diffondere la cultura dell'andar per mare''. Il programma, oltre ad offrire eventi con uscite dimostrative a mare con istruttori e mostre dedicate agli uomini che hanno fatto la storia della vela, prevede momenti conviviali, spettacoli ed animazione per coinvolgere tutti i visitatori. (ANSA).  
