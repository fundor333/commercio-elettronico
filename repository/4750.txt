#titolo Torna 'Casa Sanremo' tra musica live e cooking show - Speciale Sanremo
ROMA - Esibizioni live, writers, cooking show, incontri, musica, ristorazione, mostre e relax: sono alcuni ingredienti del ricco menu di eventi gratuiti proposti da Casa Sanremo, che anche quest'anno sarà ospitata dal Palafiori fino al 16 febbraio. 
 L'area ospitalità del 63/mo Festival della Canzone Italiana, dedicata a visitatori, artisti, giornalisti e addetti ai lavori, sarà inaugurata domenica alle 18. Casa Sanremo racconta anche la storia e la tradizione di sette regioni italiane: Liguria, Basilicata, Molise, Campania, Piemonte, Calabria e Sicilia. Radio Italia sarà presente con uno studio radio-tv per innumerevoli ore di dirette live. 
 Per il sesto anno consecutivo la manifestazione - nata da un'idea di Vincenzo Russolillo e Mauro Marino e prodotta ed organizzata da Gruppo Eventi - si snoderà sui tre piani e negli oltre 4.000 mq del Palafiori che diventeranno il principale luogo di aggregazione di tutto il mondo musicale presente a Sanremo. 
 Per chi non sarà nella città dei fiori, la Casa sarà accessibile anche da facebook, twitter, collegandosi al sito www.casasanremo.it e, in tv, sul canale 70 del digitale terrestre di Radio Italia Tv. Tra gli ospiti attesi anche i protagonisti di 'Beautiful' Ronn Moss e Katherine Kelly Lang. 
 Il vincitore del Festival di Sanremo, la notte di sabato, ritirerà anche un premio ad hoc: una raffinata scultura personalizzata 'CasaSanremo' realizzata dal Maestro Michele Affidato.  
