#titolo Il libro Crisi di un impero, tra Ior, spread e Todi  - Cultura e Tendenze
Le dimissioni di Papa Benedetto XVI arrivano dopo anni difficili per il Vaticano. Lo scandalo della pedofilia, la questione della trasparenza finanziaria e anche gli intrecci con la Seconda Repubblica italiana: "il Vaticano sembra condannato a sedere sul banco degli accusati", è come se fosse "spinto quasi a forza dalla parte opposta di un simbolico confessionale". Lo scrive il giornalista del 'Corriere della Sera', Massimo Franco, nel libro "La crisi dell'impero vaticano", istant-book già nelle librerie, a due sole settimane dallo storico annuncio di Papa Ratzinger. 
 Franco comincia proprio dall'11 febbraio di quest'anno per ripercorrere a ritroso i dossier più intricati che hanno interessato il Vaticano negli ultimi anni. Sullo Ior, la 'banca del Papa', il giornalista ricorda la parabola dell'ex presidente, Ettore Gotti Tedeschi, chiamato a portare trasparenza e poi esautorato con modalità senza precedenti, e offre una lettura nuova della vicenda attraverso le affermazioni inedite dell'avvocato californiano Jeffrey Lena. Consulente che era stato chiamato a gestire il dossier proprio mentre Gotti Tedeschi veniva lentamente depotenziato. 
 "Nella Segreteria di Stato e nello Ior - dice Lena a Massimo Franco - Gotti Tedeschi non aveva nemici. Bertone voleva salvare la situazione, non mandarlo via: lo volevano tutti, finché era possibile. Il mandato affidatomi dal cardinale Bertone era di trovare gli elementi per ricucire il rapporto con Gotti Tedeschi. E ho lavorato - afferma l'avvocato americano - in questa direzione finché è stato possibile". Inedita è anche la lettura che il libro fa rispetto ai legami tra la crisi economica che ha colpito il mondo, e in particolare l'Europa, e le differenze tra un'Europa luterana e protestante, quella del Nord, e quella cattolica del Sud. 
 "Forse sulle sponde mediterranee dell'Europa è difficile capirlo ma nel Nord del continente i debiti e lo spread alti delle nazioni del Sud sono considerati peccati cattolici", scrive Franco facendo notare che i cosiddetti Pigs (Portogallo, Irlanda, Grecia e Spagna o con la doppia 'i' anche l'Italia) "sono tutti Paesi con una maggioranza di cattolici o ortodossi". 
 Altro capitolo riguarda il sostanziale fallimento di Todi. "C'é il rifiuto di ammettere che un mondo cattolico omogeneo, pronto a seguire le indicazioni della Chiesa, e a tradurle in politica, non esiste più; e forse non esisteva del tutto - scrive il giornalista del Corriere - nemmeno quando la Dc mieteva successi elettorali". Infine guardando allo scenario internazionale, il libro segnala la difficoltà a gestire diplomaticamente le 'primavere arabe'. 
 Un "Vaticano spiazzato" si è trovato "orfano delle dittature con le quali era sceso a patti, eccentrico rispetto a un'Europa e un'America schierati anche militarmente dalla parte delle rivolte guidate dagli islamici; odiato dagli insorti perché era stato alleato di fatto dei regimi sul punto di crollare" grazie ai quali "aveva potuto professare una religione antislamica".  
