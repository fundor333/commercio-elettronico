#titolo A Cogne escursioni nella natura al passaggio delle stagioni - Ambiente
  (ANSA) - AOSTA, 23 FEB - Attiva da oltre 35 anni, l'associazione 'Guide della Natura di Cogne' promuove il territorio del Gran Paradiso organizzando escursioni e attivita' naturalistiche per i turisti e gli appassionati della montagna. 
In particolare sono proposte uscite con le racchette da neve adatte anche ai neofiti delle ciaspole. 
Nel periodo a cavallo tra inverno e primavera (il 31 marzo) si svolgera' 'Il Bosco racconta', gita che permettera' ai partecipanti di vivere l'esperienza di una ciaspolata pomeridiana circolare di tre ore per scoprire la montagna e le tracce del passaggio sulla neve degli animali che popolano il Parco nazionale del Gran Paradiso. 
'Alla Stalla ... sotto le Stelle!', in programma il 2, 9, 16, 23 e 30 marzo, e' una ciaspolata sulla neve rischiarata dalla luna, immersi nel silenzio della natura notturna. A meta' percorso e' prevista una sosta in una baita di montagna per ristorarsi con specialita' tradizionali. 
Infine 'Racchette a 270 gradi&#8211;dalle tradizioni all'avanguardia' e' indicata per coloro che desiderano godere al meglio del panorama sulla valle di Cogne e le sue cime, nel magico ambiente invernale del villaggio di Gimillan, a oltre 1.800 metri di quota. L'escursione, della durata di tre ore, e' adatta anche ai principianti che il 3, 10, 17 e 24 marzo e l'1 aprile potranno avventurarsi lungo un sentiero soleggiato e ben segnalato. L'escursione prosegue con la visita ad un'azienda agricola, in cui la tradizionale attivita' viene svolta con l'ausilio di metodi all'avanguardia, e si conclude con il rientro al villaggio di partenza per uno stuzzichino a base di prodotti locali. Per informazioni www.guidenaturacogne.net. 
(ANSA).  
