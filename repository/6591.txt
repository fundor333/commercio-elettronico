#titolo Pittella: no a questo bilancio Ue, insurrezione democratica - La voce degli Eurodeputati - ANSA Europa
  BRUXELLES - Il Parlamento europeo che deve dire 'no' alla proposta di bilancio pluriennale concordata tra i 27 se non sara' modificata dai governi. La Gran Bretagna che non deve considerare l'Europa come ''un taxi che prendi e lasci quando vuoi e dove vuoi''. La Bce che ''deve poter stampare moneta come negli Usa e nel Regno Unito. Sono alcune delle risposte date dal vicepresidente vicario del Parlamento europeo ed eurodeputato Pd,  Gianni Pittella , durante la  chat in diretta sul sito ANSA Europa . 
   
 Anche tempi di politica italiana, nei  45 minuti di filo diretto con gli elettori . ''La vittoria di Berlusconi sarebbe una sciagura tanto grande per l'Italia e per l'Europa. Ma tanto non vincera'' e' stata la secca replica a chi chiedeva se un'eventuale successo elettorale di Berlusconi potrebbe ''destabilizzare la Ue e la sua economia'' e ''cambiare il rapporto tra l'Italia e gli altri paesi membri''. 
   
 Ecco il resoconto della chat : 
   
 Silvia 
Salve, molti si sono interessati all'Europa solo da quando è iniziata la crisi. Crede che sia giusto che l'Unione europea sia additata solo come foriera di problemi? Gianni Pittella (G.P.) 
Assolutamente no, è ingiusto e poco intelligente parlare di Europa solo dopo la crisi e solo in funzione della crisi...la unione europea è una comunità di destino, non solo una unione economica e monetaria. Felix 
Onorevole Pittella, come pensa che andrà a finire il voto del PE riguardo il bilancio europeo? Il suo gruppo politico, come altri, si è schierato contro l'attuale soluzione proposta dai Governi degli Stati membri. Possiamo davvero essere sicuri che il PPE voterà in senso difforme rispetto al volere dei Governi degli Stati che gli stessi popolari sostengono? G.P. 
Se i governi non modificheranno la loro proposta sul bilancio il parlamento europeo non può che votare contro...serve una insurrezione democratica come ha suggerito Felmut Schmidt, ex cancelliere tedesco. Alfonso 
Qual è stata la battaglia più dura in Parlamento durante questa legislatura, e quale la sfida più difficile che attende ancora l'Aula di Strasburgo? G.P. 
La battaglia più dura è quella che stiamo combattendo sulla unione bancaria perche vogliamo mettere sotto sorveglianza europea tutte le banche d'Europa, per meglio proteggere i risparmi dei cittadini. La battaglia futura più difficile riguarderà il bilancio. Alberto 
Signor on. Pittella, crede che alle Elezioni Europee del 2014 si voterà anche per l'elezione del Presidente della Commissione Europea? G.P. 
Io sostengo che ogni famiglia politica europea debba candidare ufficialmente un proprio rappresentante alla guida della commissione europea in modo che chi vota per le liste nazionali sa che il suo voto va automaticamente anche ad un candidato alla presidenza della commissione eu. Liliana 
Onorevole, a che punto siamo per una legislazione europea unitaria sul lavoro e la salvaguardia dei diritti di tutti i lavoratori, anche degli autonomi, tassati in Italia al 20% come un qualsiasi fondo speculativo, ma privi di forme di sostegno e agevolazioni finanziarie? G.P. 
Liliana a me piacerebbe tanto che la Ue potesse intervenire in tale campo ma allo stato la Ue non ha competenza esclusiva per cui la iniziativa è nelle mani dei governi nazionali, cmq tu hai pienamente ragione. Nicolò 
Onorevole Pittella, quali sono secondo lei le politiche europee che possono migliorare la situazione dei giovani inoccupati in Europa? G.P. 
Bisogna finanziare un piano europeo per il lavoro e la crescita sostenibile di almeno mille miliardi l'anno attraverso la emissione di eurobonds e dobbiamo convincere la signora Merkel ad accettare questa richiesta in cambio della perseveranza nel risanamento...questo è il vero tema di una politica seria,non urlata e preda di slogan demagogici e populistici. Francesco 
“MADE IN": la commissione ha accantonato il progetto regolamentare sul marchio d'origine per i prodotti extra Ue. Ma nel Single Market Act II, l’azione chiave numero 11 prevede di “migliorare la sicurezza dei prodotti che circolano nell’UE accrescendo l’uniformità delle norme in materia di sicurezza dei prodotti”. Come il PE cercherà di far cambiare idea alla Commissione? G.P. 
Il parlamento e la deputazione italiana unitariamente e con grande vigore hanno reagito alla scelta maldestra della commissione europea,tanto che il commissario Tajani ha rilanciato la proposta. Gaetano 
Onorevole Pittella salve, se per caso Grillo riuscisse, non so come, a vincere queste elezioni cosa succederebbe a livello europeo? E cosa pensa di Monti 'politico'? G.P. 
Grillo non vincerà...mi piaceva molto il Monti risorsa della Repubblica, un po’ meno quello che fa il politico. Sandro 
Onorevole, quando riusciremo ad avare una politica estera unica a livello europeo, o almeno una maggiore integrazione, per evitare che nelle varie crisi internazionali (es. Mali, Siria) ogni paese ne abbia un diversa, magari legata ai propri interessi economici ? G.P. 
Iniziamo ad avere un ministro degli esteri europeo che abbia la autorevolezza di parlare a nome di tutta la Ue nel mondo ,l'attuale alto rappresentante baronessa Ashton è lontana dall'esserlo. Davide 
Gentile vice-presidente Pittella, Le chiedo mediante quali strumenti politici ed educativi che garantiscano puntualità ed efficacia, si possa contribuire a ridestare, in noi cittadini italiani, il sentimento di appartenenza al progetto europeo, affinché l'Unione non sia vista come peso, ma come opportunità (la mia piccola proposta è quella di inserire nei programmi scolastici, magari per le scuole medie, un'ora al mese di "storia e avvenire dell'Unione europea"). Grazie e buon lavoro. G.P. 
Uno è l'erasmus che va potenziato nella sua dotazione finanziaria e allargato a tutti i giovani,altro e' preprarare le prossime elezioni europee parlando di Europa nelle scuole, nei partiti, nelle associazioni, nelle famiglie, in televisione, invece di fare come nel passato che si votava per il PE e si discuteva della politica domestica o ultra domestica. Chiara 
Il Parlamento europeo come intende sostenere la transizione verso la democrazia dei Paesi della primavera araba? G.P.  
Stiamo già lavorando con le delegazioni interparlamentari per il Maghreb e il Machrek, con l'assemblea interparlamentare euromediterranea, offriamo il nostro bagaglio di know-how democratica e di institution building...c'è un piano di aiuti della commissione europea. Gianluigi 
L’agricoltura sostenibile e multifunzionale per far ripartire l'economia in Europa...è possibile continuare a sostenerla? G.P. 
Certo che sì, la Pac si sta sempre più orientando verso il sostegno all’agricoltura sostenibile. Flavio 
Quali si auspica saranno gli equilibri politici dopo le prossime elezioni europee del 2014? Crede ci sia bisogno di un' Europa che goda di più autorità politica in sede internazionale? G.P. 
Io mi auguro che le forse socialiste e progressiste abbiano la maggioranza e comunque penso che sia necessario che tutte le forze sinceramente europeista collaborino per costruire gli stati uniti d'Europa, un grande player nel mondo. Carolina 
On. Pittella, molti capogruppo del PE si sono espressi contro il taglio del bilancio UE e hanno minacciato di votare contro il compromesso raggiunto in Consiglio. Lei crede che in questo caso il gioco varrebbe la candela? G.P. 
Certo che vale la pena votare contro un mini bilancio che taglia i fondi per la ricerca e la istruzione, la cultura, l'agricoltura, la infrastrutturazione logistica e la politica di coesione... Gabriele 
Verso che direzione va l'UE? È credibile sperare in un rafforzamento dell'Unione con maggiori poteri (ad es esteri, difesa) o invece il sogno dell'Unione politica è solo una chimera destinata a soccombere al crescente localismo dei vari stati (vedi GB e paesi est europa)? G.P. 
Il mio prossimo libro scritto con Elido Fazi si intitola breve storia del futuro degli stati uniti d'Europa...bisogna crederci, nessuna grande meta è stata mai ottenuta senza passione e senza la lotta dei cittadini. Angelo 
Chiedo al Vicepresidente se il Parlamento Europeo potrebbe occuparsi di armonizzare, con unico trattato, gli aiuti alla Chiesa, perché attualmente vi sono Paesi come l'Italia che contribuiscono troppo e altri poco. G.P. 
La Ue non è competente in materia di fiscalità e di aiuto alla chiesa. Cora 
On. Pittella, in Italia alcuni candidati premier si vantano di non essere né di destra né di sinistra, come se l'appartenere a una famiglia ideologica fosse una macchia da cui pulirsi. Lei cosa ne pensa? Esistono, in Europa, la desta e la sinistra? E' possibile pretendere di essere "oltre"? G.P. 
Certo che esistono e significano molto in termini di valori,di ideali e di programmi....spesso dietro talune posizioni apolitiche si celano furbizie e calcoli. Davide 
Onorevole Pittella, rispetto agli 80 miliardi previsti per horizon 2020, quale cifra si prevede verrà stanziata per tale programma dopo l'accordo del consiglio europeo sul budget? G.P. 
Il consiglio ha dimezzato questa cifra ed è anche per questo che dobbiamo dire NO. Silvia 
Grazie per la risposta onorevole. Vorrei anche sapere se secondo lei ha senso che una forza così antieuropeista come il Regno Unito rimanga all'interno dell'Ue sfruttandone i benefici, ma tirandosi indietro quando c'è bisogno di solidarietà. G.P. 
Non ha senso, l'Europa non è un taxi che prendi e lasci quando vuoi e dove vuoi...nel progetto europeo ci possono vantaggi o svantaggi per le singole nazioni ma un comune interesse europeo....chi non è disposto a ragionare in questi termini può accomodarsi fuori. Paolo 
Secondo lei un'eventuale vittoria di Berlusconi alle elezioni può destabilizzare tutta l'Ue e la sua economia? Cambierebbe il rapporto tra l'Italia e gli altri paese membri? G.P. 
La vittoria di Berlusconi sarebbe una sciagura tanto grande per la Italia e per la Europa, ma tanto non vincerà. Francesco 
Perché la BCE presta i soldi a meno dell'1% di interesse alle banche commerciali e poi le banche prestano i soldi hai vari stati europei ad interessi maggiori? No potrebbe prestare direttamente garantendo il debito de vari stati? Le sembra giusto? G.P. 
La Bce deve trasformarsi in banca prestatrice di ultima istanza, cioè deve poter stampare moneta come accade negli Usa e in Uk. Roberto 
Onorevole Pittella, notizia di oggi è che gli Erasmus potranno votare alle elezioni politiche del 24 e 25 febbraio prossimo sul sito www.adottaunvotoerasmus.org. Crede sia una buona soluzione o c'è il rischio di cadere nell'inganno visto che il sito non verifica le identità? G.P. 
Mi farebbe piacere ma non credo che tale notizia corrisponda al vero. Chloé 
Onorevole Pittella, che cosa le Istituzioni Europee possono fare per fermare l'avanzata elettorale un po’ in tutti gli stati membri dei movimenti populisti ed euroscettici? Grazie. G.P. 
La buona politica, se si fa buona politica si toglie la benzina agli euroscettici. Felix 
Collegandomi alla domanda di Silvia mi chiedo se non sia fattibile organizzare anche un bilancio della sola zona euro, in modo da escludere dalle trattative l'UK e indebolire la posizione tedesca. Onorevole Pittella, ritiene che un progetto come questo possa essere messo in pratica? G.P. 
Stiamo discutendo anche di questo,ci sono i pro e i contro...è vero ciò che tu dici ma è anche vero che dividere la Ue in due zone è una operazione rischiosa...valutiamo. Giorgio 
Gianni buonasera, come vengono viste da Bruxelles queste lezioni italiane e quale è l'aspettativa? Se non si arriva ad una stabilità ci potrebbe essere un accanimento contro il sistema Italia e fare risalire lo spread, ritieni che una delle cause di un probabile rigetto del trionfo del partito del malcontento possa essere anche il fatto che non si è voluta cambiare la legge elettorale? e si dovesse andare a rivotare giugno come hanno pronosticato parecchi broker di piazzetta Cuccia, si dovrebbe andare a votare ancora seguendo il porcellum?  G.P. 
Io credo che Bersani vincerà alla camera e al senato e darà dunque un messaggio di fiducia e di stabilità al mondo intero. Andrea 
Presidente Pittella, vorrei chiedere questo: l'Italia sconta un gap importante, rispetto ad altri paesi, sulla "protezione" mi si passi il termine, dei suoi prodotti di qualità. Mi riferisco principalmente all'agro-alimentare, nella convinzione che un prodotto per adottare il nome pizza o mozzarella, per esempio, debba essere completamente prodotto in Italia con standard determinati. Ecco, a questo proposito, vorrei sapere quanto e come possa incidere una costante e proficua presenza dei parlamentari europei del nostro paese nella sede assembleare e quali strumenti possano essere adottati, compatibilmente con le regole del mercato comune. Grazie e buon lavoro. G.P. 
Hai ragione, è uno scandalo che si chiami parmesan qualcosa che non ha nulla a che vedere con il parmigiano reggiano, stiamo lottando contro la contraffazione e per difendere la eccellenza dei nostri prodotti con la indicazione del made in. Francesco 
Avete l'intenzione di introdurre altri strumenti di democrazia diretta per facilitare la partecipazione dei cittadini europei alla vita politica? G.P. 
Nel trattato di Lisbona è prevista la iniziativa popolare. G.P. 
Un caro saluto e grazie a tutti.  
