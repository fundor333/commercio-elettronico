#titolo Igiene orale, deve iniziare fin dalla nascita - Stili di vita - Salute e Benessere
     (ANSA)- ROMA, 9 NOV- L'igiene orale deve iniziare sin dalla
nascita, quindi ancor prima che il bambino metta i denti da
latte. Dopo l'allattamento, al seno o attraverso il biberon, le
gengive devono essere deterse con una garza umida e dopo i sei
mesi, quando spuntano i dentini, con lo stesso metodo oppure
utilizzando un dito di gomma o in microfibra. Il consiglio viene
da Raffaella Docimo, professore ordinario di Odontoiatria   
Pediatrica all'Universita'  di Tor Vergata.    ''E' consigliabile mettere il bimbo sdraiato e non trascurare
l'igiene orale soprattutto la sera prima che si addormenti -
spiega Docimo. L'utilizzo dello spazzolino, con setole morbide e
testina piccola, secondo la specialista va introdotto
gradualmente dopo il compimento del primo anno di vita. ''La
collaborazione dei genitori deve essere massima, perche' a loro
va delegata l'igiene orale nei primi tre anni di vita - prosegue
- ed e' altrettanto importante almeno fino a 4-5 anni di eta' la
loro supervisione o l'intervento, almeno due volte al giorno,
che completa una igiene 'frettolosa'o non attenta''. Qual e' il
disturbo che maggiormente colpisce i denti dei piu' piccoli? 
''La carie, che ha una prevalenza di circa il 22% all'eta' di 4
anni e di circa il 44% a 12 anni, e' da considerare la patologia
piu' importante, soprattutto per le complicanze che possono
manifestarsi quando non viene curata, tra le quali una possibile
alterazione dello sviluppo dei denti permanenti, con necessita'
di terapie gia' nella fase della dentatura da latte o  mista''
chiarisce la specialista. ''Altre patologie frequentemente
riscontrate - spiega la professoressa Docimo- sono le gengiviti,
i traumi dentari e le mal occlusioni che possono dipendere da
fattori ereditari o ambientali, come per esempio l'abitudine di
succhiarsi il dito o usare a lungo il ciuccio''. ''La prima
visita dovrebbe avvenire gia' dopo il primo anno di vita del
bambino- conclude la professoressa- lo scopo e' non solo
monitorare e verificare lo stato di salute e di sviluppo dei
primi denti, ma soprattutto di interagire con i genitori,
correggendo o modificando abitudini scorrette come l'uso del
biberon notturno con tisane edulcorate''. (ANSA).
