#titolo Valorizzare 210 tonnellate combustibile da rifiuto - Rifiuti & Inquinamento - Ambiente&Energia
  VENEZIA - Valorizzare nella centrale 'Andrea Palladio' di Fusina 210.000 tonnellate di combustibile da rifiuto (Cdr), pari a quello prodotto da una comunita' di 150 mila persone: e' l'obiettivo che Enel ed Ecoprogetto si sono impegnate a perseguire con la convenzione siglata oggi, al Municipio di Mestre, alla presenza del sindaco di Venezia, Giorgio Orsoni. 
L'accordo, della durata di tre anni piu' uno, fa seguito alla positiva esperienza di sperimentazione avviata nel 2007, conclusa nel 2008 con l'ottenimento dell'Autorizzazione Integrale Ambientale, e proseguita con un primo accordo triennale che ha permesso di ottenere risultati eccellenti: 46.000 tonnellate nel 2010, 56.000 nel 2011, quasi 60.000 nel 2012, vero e proprio record e best practice internazionale.     Enel ed Ecoprogetto puntano dunque a consolidare e migliorare  l'esperienza maturata in questi anni, portando a pieno a regime l'operativita' del processo di co-combustione del Cdr nella centrale di Fusina. 
''Quella odierna - ha sottolineato Orsoni - non e' una novita' in assoluto, perche' la collaborazione con Enel e' un dato ormai consolidato e costituisce gia' un fiore all'occhiello della gestione dei rifiuti da parte del nostro Comune, all'avanguardia a livello nazionale, e non solo, in questo settore.     ''Le autorita' - ha detto Gianfilippo Mancini, direttore della Divisione Generazione e Energy Management di Enel - sono uno dei tre tasselli fondamentali che hanno permesso di portare avanti, fino alla firma odierna, questa operazione industriale che e' un esempio virtuoso e a oggi unico nel panorama nazionale della gestione del ciclo dei rifiuti, ma non e' un caso. Perche' puo' contare anche sugli altri due tasselli: l'interazione con un partner internazionale come Ecoprogetto e con il territorio, elemento decisivo che ci ha consentito di istruire rapidamente tutte le pratiche, e l'esistenza e il lavoro di una centrale all'avanguardia in tutti questi anni''. Mancini ha quindi ricordato le complessita' e le preoccupazioni degli ingegneri nel 2008, quando si ipotizzo' l'utilizzo di 35.000 tonnellate di Cdr, per l'inserimento nel ciclo della produzione, garantendo gli standard ambientali. ''In questi anni - ha sottolineato -, abbiamo svolto un lavoro di trasparente analisi dei problemi, che ci ha consentito di arrivare alle attuali 60.000 tonnellate e a sottoscrivere un impegno eccezionale, perche' prevede numeri che pongono sostanzialmente a zero il problema della gestione dei rifiuti in Laguna, con l'impegno gia' preso di lavorare su ulteriori traguardi. Perche' credo che ci siano le condizioni per poter raggiungere anche l'obiettivo delle centomila tonnellate, anche se vedremo se tra quattro anni sara' possibile firmare un nuovo impegno in tal senso''. 
''Chiosa contrattuale'' del protocollo, come l'ha definita l'Ad di Ecoprogetto Venezia, Adriano Tolomei, l'entrata in servizio di due autovetture elettriche con i loghi delle aziende partner che saranno a disposizione  del personale e che attraverso la scritta 'Diamo energia ai tuoi rifiuti' ricorderanno ai cittadini il valore sociale, economico ed ambientale della collaborazione.  
