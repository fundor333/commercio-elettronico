#titolo Intesa Sardegna-Inaf per radiotelescopio San Basilio - Ricerca e Istituzioni - Scienza&Tecnica
  Con uno stanziamento di 1,5 milioni di euro in tre anni, erogati con rate da 500 mila euro, la Regione Sardegna cofinanziera', con risorse comunitarie e regionali, le attivita' dell'osservatorio astronomico di Cagliari (Oac), nel quale rientrano anche le risorse umane, strumentali ed economiche del Sardinia Radio Telescope (Srt) di San Basilio, nel Gerrei. E' quanto prevede l'accordo di collaborazione siglato dall'assessore regionale della Programmazione e vicepresidente della Giunta, Giorgio La Spisa, e dal presidente dell'Istituto nazionale di Astrofisica, Giovanni Fabrizio Bignami.  
L'Inaf, che ha previsto un budget di oltre quattro milioni di euro per il funzionamento dell'Oac e per il Srt, si impegna a mettere a disposizione il proprio know how, la propria capacita' di coordinamento programmatico e tecnico attraverso progetti e programmi spaziali nazionali. Ma non solo, nel prossimo futuro potrebbe essere siglato un accordo con la Nasa visto che l'Agenzia spaziale americana non ha un'antenna terrestre cosi' grande in questa porzione di Terra, mentre fra qualche giorno la Regione dovrebbe firmare un protocollo con l'Agenzia spaziale italiana.  
Secondo l'assessore La Spisa si tratta ''di una grande opportunita' per la Sardegna per integrare l'avvio del radiotelescopio, esaltare le eccellenze e la qualita' e per collegare tutto il territorio nel turismo scientifico''. Il presidente Bignami ha ricordato che il radiotelescopio di San Basilio ''e' il migliore sito d'Italia e non serve solo per studiare l'astronomia del cielo profondo, ma anche, ad esempio, per seguire un satellite attorno a Marte''.  
