#titolo Papa: prete di frontiera, ora si faccia pulizia - Diario Vaticano
  Dopo le dimissioni del Papa avrebbe preferito un messaggio forte anche da parte dei cardinali, magari con una sorta di ''dimissioni collettive''. Ora guarda al prossimo Conclave con fiducia e speranza perche' ''si faccia pulizia'' con la convinzione che ''il Santo Padre e' l'unico punto di riferimento''. Non nasconde poi un particolare: ''faccio il tifo per un Papa italiano''. Don Massimiliano Pusceddu, 38 anni a marzo, e' la voce della chiesa a Vallermosa, paese di duemila anime in provincia di Cagliari, al confine con il Sulcis Iglesiente e il Medio Campidano. 
 Prete di frontiera, uno dei pochi esorcisti operanti nell'Isola, guida spirituale del movimento di preghiera Apostoli di Maria che conta 65 mila aderenti in tutta Italia, in Sardegna promuove incontri di preghiera cui partecipano anche tremila fedeli. 
 ''L'obiettivo del nostro movimento - spiega don Massimiliano nella chiesa di San Lucifero - e'quello di riportare la preghiera del rosario nella famiglia''. Un passato da pugile dilettante, impegno costante ad aiutare poveri e disperati, e' anche il fondatore di una cooperativa sociale, la Santa Maria di Vallermosa, che assicura dieci buste paga, impiegando altrettante persone nella pulizia delle strade e nell'attivita' di ingrosso carni. 
 ''Il nostro compito deve andare oltre la teoria, dobbiamo dare un contributo forte - spiega - Se un padre di famiglia mi chiede un aiuto per la bolletta o un piatto di minestra io glielo do, ma e' mio compito far si' che quest'uomo non si umili andando a chiedere un aiuto e abbia invece un lavoro''. Fuori dalla sacristia e davanti alla chiesa una processione quotidiana di fedeli che cercano una parola di conforto, un momento di dialogo con il giovane sacerdote.    Don Massimiliano non nasconde lo stato d'animo che ha vissuto quando il Pontefice ha rinunciato al suo incarico. ''Appena si e' dimesso ha creato un po' di insicurezza. Personalmente - racconta - capisco le motivazioni del Santo Padre. Mi sarei pero' aspettato una riflessione da parte dei sacerdoti piu' vicini al Papa e magari un segno di solidarieta' nei suoi confronti, penso ad un passo indietro di tutti i cardinali. Sia chiaro un gesto simbolico che sarebbe stato pero' un gesto di umilta''.  
