#titolo Cosiì le cellule 'cambiano abito' - Biotech - Scienza&Tecnica
  C'e' un abito adatto per ogni mestiere: anche le cellule lo sanno, e per questo 'vestono' il loro Dna in modo diverso a seconda della specializzazione che prendono differenziandosi l'una dall'altra. E' anche possibile 'spogliarle' per farle tornare quasi bambine: è quanto hanno fatto i premi Nobel per la Medicina Gurdon e Yamanaka, che con la loro ''scoperta straordinaria'' sulla riprogrammazione cellulare hanno aperto nuovi scenari per lo studio dei tumori e delle malattie rare, come spiega il genetista Giuseppe Novelli, dell'università di Roma Tor Vergata. 
Grazie alle ricerche di Gurdon e Yamanaka ''è stato possibile capire come una cellula si differenzia intraprendendo una particolare strada e come può ripercorrerla a ritroso, trasformandosi in una cellula staminale molto simile a una embrionale'', commenta l'esperto. 
''Le cellule dell'organismo nascono con lo stesso Dna, ma poi lo 'vestono' in modi diversi, attraverso delle modificazioni reversibili di tipo chimico (dette epigenetiche) che cambiano l'espressione dei geni. Usando un cocktail di sostanze chimiche e' possibile spogliarle di questo vestito, trasformandole in cellule staminali indotte pluripotenti''.  
Si tratta di cellule con grandi potenzialità, capaci di differenziarsi in molti tipi, ''ma non sono del tutto identiche alle staminali embrionali - precisa Novelli - perche' quando forziamo la cellula a 'spogliarsi' per tornare staminale, non e' sempre detto che la cosa riesca completamente, puo' sempre rimanere un 'calzino' o un 'cappello' attaccato al Dna''. 
Le Staminali pluripotenti indotte (Ips) hanno inaugurato un nuovo capitolo della biologia e della medicina rigenerativa: le loro applicazioni potrebbero rivoluzionare anche la ricerca nel campo dei tumori e delle malattie rare. Grazie agli studi di Gurdon e Yamanaka, ''oggi siamo in grado di prelevare delle cellule adulte dai pazienti affetti da malattie rare per poi trasformarle in staminali e produrre in laboratorio delle linee cellulari che ci consentano di studiare i meccanismi alla base della malattia e i farmaci che potrebbero contrastarla'', spiega Novelli. 
Gli studi sul differenziamento cellulare potranno inoltre rivelare perche' le cellule tumorali perdono la loro specializzazione, la loro 'strada', diventando anarchiche. ''Le staminali pluripotenti indotte potrebbero anche essere usate come sorgente di staminali per la cura di diverse malattie, ma il loro uso clinico - rileva l'esperto - è ancora lontano: al momento si stanno iniziando i primi test sugli animali''.  
