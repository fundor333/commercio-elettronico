#titolo Design: da Zanotta il tavolino-portaoggetti 'Toi' - Notiziario Design
     (ANSA) - MONZA, 07 MAR - Un meccanismo invisibile che
permette la rotazione del piano d'appoggio per svelare un vano
vuota tasche e' il fulcro del tavolino 'Toi', firmato dal
giovane designer Salvatore Indriolo, una delle novita' del
marchio Zanotta.    Per l'azienda milanese, il progettista veneto ha gia' in
produzione il tavolino-comodino 'White Shell', vincitore del
Design Contest Zanotta-Cristalplant 2010. E proprio con
quest'altro progetto, 'Toi' ha delle analogie. ''La connessione
tra 'White Shell' e 'Toi' sta nell'utilizzo di un materiale
unico per la scocca, scultoreo e robusto - spiega il designer -. Per 'Toi' abbiamo scelto il poliuretano, con rinforzo interno
d'acciaio, stampato in un pezzo unico senza cesure tra piano,
base e asta. A questo si aggiunge il top girevole, un sandwich
di multistrato e alluminio, perfetto per ottenere uno spessore
sottile ad alta resistenza''.    La scocca e il fusto in poliuretano di 'Toi' sono verniciati
nei colori bianco, nero, rosso o azzurro, semilucidi, mentre la
parte superiore del piano, quella che ruota per accedere allo
spazio porta oggetti, e' in multistrato placcato alluminio. (ANSA).
