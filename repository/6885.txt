#titolo Fatturato alimentare 130 miliardi nel 2012, +2,3%  - Business - Terra&Gusto
  - Nel 2012 il fatturato dell’industria alimentare ha raggiunto i 130 miliardi di euro, con un aumento del 2,3% sul 2011. Lo rende noto Federalimentare spiegando pero’ che l’incremento "e’ dovuto esclusivamente all’effetto prezzi". Infatti la produzione in termini quantitativi e’ calata dell’1,4% sull’anno precedente a parita’ di giornate lavorative. Continua intanto a correre l’export che nel 2012 ha raggiunto i 24,8 miliardi di euro, +8% sul 2011 e un’incidenza del 19% sul fatturato totale.   
"L'export è l'unica luce in un quadro altrimenti denso di ombre, a cominciare dall'andamento dei consumi" - sottolinea il presidente di Federalimentare Filippo Ferrua Magliani - Nel 2013 la dinamica espansiva dell'export sicuramente continuerà e prevediamo una crescita attorno al 10%. Bisogna insistere sui paesi emergenti che ci stanno dando grandi soddisfazioni". Nel 2012 le crescite più significative dell'export alimentare italiano si sono registrate in Medio Oriente con +41,5% verso gli Emirati Arabi, +29,1% verso l'Arabia Saudita e +38,5% verso la Turchia. Molto bene anche l'area asiatica con Cina (+20,6%), Giappone (+21,2%) e soprattutto Thailandia (+38,5%). 
Proprio per favorire l'internazionalizzazione delle aziende e in particolare delle Pmi, Federalimentare ha stretto alleanza attraverso la sua partner Fiere di Parma con la Fiera di Colonia per sostenere le attività fieristiche in Italia e all'estero con prezzi di particolare favore per le imprese partecipanti. "Lo stile alimentare italiano si sta imponendo sui mercati esteri - commenta il direttore generale di Federalimentare Daniele Rossi - Dal vino, leader delle esportazioni, alle conserve vegetali come passate e succhi di frutta che sono balzate al secondo posto nelle consegne internazionali, ai dolci su cui anche paesi dove ancora pesano barriere sanitarie verso taluni prodotti non sanno invece resistere". 
A premiare l'industria alimentare italiana nel mondo - conclude Federalimentare- anche l'attenzione alla qualità e sicurezza degli alimenti. "Siamo convinti - osserva Ferrua Magliani - che il sistema industriale italiano sia il più sicuro al mondo, non a caso a favore della sicurezza alimentare le aziende investono ogni anno 2 miliardi di euro".  
