#titolo Kate Middleton - Protagonisti
E' bella ed elegante, ben educata e discreta, e come a tutto il resto della famiglia reale, le piace andare a caccia. Forse un po' troppo magra, come le hanno rimproverato alcuni media, ma comunque perfetta. Catherine Elizabeth Middleton detta Kate, Duchessa di Cambridge, la 'commoner' fidanzata per otto anni con il principe William prima di sposarlo un anno fa, ha tutti i numeri per essere la 'People's Princess' in grado come Diana di far sognare i sudditi del Regno. Ma da Lady Di e' anche molto diversa. 
 Figlia di un ex pilota e di una ex hostess diventati milionari dopo aver fondato nel 1987 Party Pieces, una ditta che vende via internet articoli per le feste dei bambini, la trentenne Kate e' una ragazza per bene abituata agli sport invernali cosi' come alle vacanze esotiche ai Caraibi. A loro agio in compagnie aristocratiche, lei e la sorella Pippa, 28 anni, sono state soprannominate dai piu' maliziosi le ''sorelle glicine'': belle, profumate e bravissime ad arrampicarsi. 
 Sia lei che Pippa, cosi' come il fratello minore James, 23 anni, sono stati mandati dai genitori Carole e Michael ad una costosa scuola privata da 27.000 sterline l'anno. Dopo il diploma Kate ha soggiornato per tre mesi a Firenze, dove ha studiato italiano e storia dell'arte, per poi andare in Cile a fare volontariato con la stessa organizzazione con la quale era stato William poche settimane prima. Dopo la laurea a St Andrews, l'universita' in Scozia dove ha conosciuto William, Kate ha ricevuto come regalo da mamma e papa' un costoso appartamento nel quartiere londinese di Chelsea.    Insomma, a casa Middleton i soldi non mancano. E cosi', tra un'amicizia altolocata e un'altra, puo' succedere che la primogenita si fidanzi con il secondo in linea di successione al trono. 
 E in questo Kate non potrebbe essere piu' diversa da Diana, la figlia di un visconte che prima di essere pescata dall'oscurita' per sposare Carlo stava benissimo a fare la babysitter e la maestra d'asilo. Di sangue blu, ma non ricca come i Middleton, Diana si e' sposata con l'erede al trono quando aveva appena 20 anni e lui ne aveva 33. Una ragazzina che non immaginava nemmeno quello che l'attendeva, che solo molto tempo dopo avrebbe imparato a gestire con astuzia media e paparazzi, facendo poi la fine che conosciamo tutti. 
 Nel caso di William e Kate, le cose sono completamente l'opposto. Lei e' piu' vecchia di lui di circa cinque mesi e dopo anni di fidanzamento sembra aver studiato il suo futuro ruolo alla perfezione. Anni fa, quando un suo amico le aveva fatto notare la fortuna di avere come ragazzo il secondo in linea di successione al trono, lei gli aveva risposto: ''E' lui il fortunato a uscire con me''. Quando nel 2006 William si e' diplomato all'accademia di Sandhurst e lei e' andata alla cerimonia, Piers Morgan, giornalista allora direttore del Daily Mirror, aveva notato: ''non ho mai visto nessuno godersi l'attenzione delle macchine fotografiche come la ragazza di William''. Proprio l'opposto della suocera Diana, che 14 anni fa per colpa dei paparazzi ha trovato la morte.  
