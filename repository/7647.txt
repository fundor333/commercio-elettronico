#titolo Company Car Drive, ecco percorsi di prova per fleet manager - Motori
     (ANSA) - ROMA, 12 MAR - Sono stati definiti i percorsi su cui
i fleet manager accreditati a Company Car Drive 2013 potranno
provare, il 17 e il 18 aprile all'Autodromo di Monza, le auto
messe a disposizione dalle case automobilistiche. I sei percorsi
sono stati studiati per consentire di testare i veicoli in tutte
le possibili condizioni di impiego. 
   Due - precisa una nota - saranno i percorsi di guida sicura
in cui si potranno fare prove di manegevolezza, di Steering Pad
(improvvisa perdita di aderenza) ed esercizi di Panic Stop
attraverso un muro d'acqua. Vi sono poi i due percorsi in pista:
il primo e' sul tracciato veloce ovale di 2,4 km, sul quale e'
possibile verificare ripresa, accelerazione, frenata e
inserimento in curva veloce (parabolica) e lenta. Il secondo
percorso, lungo 5,8 km, e' invece sul tracciato dei GP di
Formula 1. In entrambi i percorsi in pista la velocita' massima
consentita e' di 130 km/h e, a garanzia della sicurezza, sono
previste chicane di rallentamento per contenere la velocita' in
corrispondenza dei punti piu' impegnativi. Presente anche un
percorso stradale esterno che si sviluppa per circa 10 km sulle
strade interne al Parco di Monza e parzialmente anche lungo il
perimetro esterno. Completa il pacchetto delle possibilita' di
prova un percorso country su fondo accidentato e sconnesso e,
parzialmente, sul circuito degli anni '50.     La partecipazione dei fleet manager a Company Car Drive e'
gratuita. Per poter aderire all'iniziativa e' necessario pero'
accreditarsi preventivamente al sito www.companycardrive.com che
fornisce ulteriori informazioni sia sui percorsi che sul
programma di convegni e seminari che si svolgeranno durante la
manifestazione e che pure potranno essere frequentati
gratuitamente dai fleet manager accreditati. Le prove delle auto
si svolgeranno senza interruzioni dalle 9 alle 18. Oltre ad
accreditarsi i fleet manager dovranno essere in possesso di
patente di guida e dovranno frequentare al momento dell'ingresso
all'Autodromo un breve corso con le informazioni sui percorsi e
sulla sicurezza.(ANSA).
