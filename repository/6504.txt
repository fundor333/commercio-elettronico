#titolo Profumo, dal Web una rivoluzione pari a quella del libro - Ricerca e Istituzioni - Scienza&Tecnica
  Addio alle vecchie cattedre: la scuola si prepara a cambiare grazie al Web per vivere una rivoluzione pari a quella nata con l'invenzione della stampa e la diffusione dei libri. E' lo scenario indicato dal ministro per l'Istruzione, l'Universita' e la Ricerca, Francesco Profumo, intervenuto alla presentazione del canale Ansa Scienza e Tecnica, organizzata dall'agenzia Ansa presso l'Accademia dei Lincei. 
''La scuola con aule e corridoi non ha piu' senso'', ha rilevato il ministro. In futuro, ha proseguito, ''ci saranno momenti plenari, come quello di oggi. La scuola deve guardare avanti. Probabilmente diventera' un hub di servizi e la rete diventera' il centro di questa nostra scuola, dove il docente fara' trasferimento tradizionale della conoscenza soltanto per una percentuale molto limitata di studenti. Il docente del futuro - ha aggiunto - sara' sempre piu' un gestore di sistemi di conoscenza''. 
Si prepara quindi una rivoluzione radicale come quella della stampa. ''Con l'invenzione di Gutenberg - ha detto Profumo - la grande rivoluzione del libro ha cambiato il mondo perche' ha consentito di passare dal trasferimento della conoscenza da uno a pochi a un sistema che ha consentito di trasferire la conoscenza da uno a molti attraverso le biblioteche, ossia luoghi in cui conoscenza organizzata era a disposizione di tutti''. E' stata una rivoluzione che ha investito in pieno le scuole, che ''prima di Gutenberg erano per pochissimi''. 
Nel modello tradizionale di scuola ''esistono una cattedra, docenti e discenti, tra i quali quasi sempre la relazione e' di tipo unidirezionale: chi parla - ha detto ancora Profumo - trasferisce conoscenza. Oggi e' in atto una seconda rivoluzione di Gutenberg, dove la novita' e' il dialogo, con persone che domandano e rispondono''. In questo modello, ha osservato, ''i docenti dovranno scendere dalla cattedra e andare dall'altra parte''. E' questa la direzione verso la quale sta andando la comunicazione della scienza e a questo proposito il ministro ha ringraziato l'agenzia Ansa ''per aver pensato al canale Scienza e tecnica, uno strumento incredibile di trasferimento delle conoscenze''.  
