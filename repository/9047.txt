#titolo Porti: Gioia; un libro su speranze e realta' hub calabrese - Porti e Logistica - Mare
  (ANSA) - CATANZARO, 19 DIC - Sara' disponibile da domani all'associazione SNaP di Reggio Calabria, nei prossimi giorni in tutte le librerie calabresi, la seconda uscita della collana TRACCE di sabbiarossa ED, ''il porto senza Gioia'', di Aldo Libri. 
Il porto senza Gioia e' un viaggio in un'area dalle alte potenzialita' e dalle altissime contraddizioni. Il diario di un sindacalista impegnato nella Piana di Gioia Tauro, territorio in cui le speranze di sviluppo legate a uno dei porti piu' importanti del mondo s'infrangono contro quel muro, a volte invalicabile, fatto di promesse mancate, 'ndrangheta, malapolitica, clientele, ottusita' e spreco delle risorse pubbliche. Dalla primavera dei sindaci antimafia all'arrivo dei grandi operatori mondiali del transhipment, il porto senza Gioia ripercorre anni formidabili e terribili, in cui figure straordinarie e personaggi meschini si sono confrontati su un campo dove le regole, spesso, sono state truccate per interesse o per miopia di chi avrebbe dovuto farle rispettare. Un racconto senza sconti, con nomi e cognomi, fatti e ricordi. Ma anche il racconto di una straordinaria ricchezza civile che, forse piu' ancora del porto, potra' offrire un futuro diverso a questa sfortunata fetta di Calabria. 
Arriva nelle ultime pagine del libro, la dichiarazione di amore e di guerra per quello che sarebbe potuto essere il piu' grande hub del Mediterraneo. Arriva dopo i nomi, i cognomi, i fatti e i misfatti che incalzano veloci il racconto di quel che e' stato fatto e non fatto. Di cio' che si poteva e si doveva fare. 
Attraverso la storia del porto, il libro racconta la storia di una sconfitta. Quella della Calabria.(ANSA).  
