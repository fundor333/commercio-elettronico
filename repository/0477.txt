#titolo Le cellule diventano laboratori viventi - Biotech - Scienza&Tecnica
  Grazie alle ricerche di John Gurdon e Shinya Yamanaka, premiati entrambi con il Nobel per la Medicina, la ricerca ha a disposizione un laboratorio vivente grande quanto una cellula per riprodurre le malattie. Questa e' una delle implicazioni piu' importanti dei lavori dei due ricercatori premiati oggi secondo Giuseppe Testa che dirige il laboratorio di epigenetica delle cellule staminali presso l'Istituto Europeo di Oncologia (Ieo) di Milano. 
''Gurdon per la prima volta ha dimostrato che l'identita' di una cellula puo' essere reversibile, ossia puo' cambiare - ha spiegato Testa - e su queste ricerche si fondano gli studi di Yamanaka il quale ha dimostrato che le cellule possono essere riprogrammate portandole a uno stadio di pluripotenza che le rende in grado di diventare qualsiasi cellula del corpo''. 
Questi risultati hanno due fondamentali implicazioni: il primo riguarda lo studio delle malattie, il secondo le terapie e quindi la medicina rigenerativa. Per la prima volta, ha osservato Testa, ''abbiamo la possibilita' di studiare e capire le malattie veramente bene e nell'uomo. La tecnica messa a punto da Yamanaka ci ha permesso infatti di creare dei modelli di malattie umane'' a patto che siano malattie che abbiano un'origine genetica.  
Per creare questi modelli basta prendere una cellula della pelle, per esempio, riportarla indietro e poi in avanti, dandole l'identita' desiderata, ossia cellula del rene se si vuole studiare una malattia del rene, cellula del cuore se si vuole studiare una malattia di questo organo, e poi si segue lo sviluppo di queste cellule e quindi della malattia. Cio', ha proseguito Testa, ''ci permette di avere a disposizione un laboratorio vivente per studiare le malattie umane e per studiare come la variabilita' genetica condiziona la possibilita' di ammalarci''.  
La seconda implicazione e' di tipo terapeutico: ''un giorno a partire dalle pluripotenti e differenziandole per esempio in cellule del pancreas o del cervello - ha osservato Testa - potremo avere a disposizione cellule sane da reimpiantare nel corpo per la medicina rigenerativa''. Il secondo passo di queste ricerche sara' ottenere i tessuti ''ma - ha concluso l'esperto - il sogno e la promessa e' ottenere'' grazie alla strada aperta dai due Nobel ''interi organi''.  
