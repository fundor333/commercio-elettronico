#titolo Obama vs Romney, i programmi a confronto  - Mondo
Obama chiede tasse per i più ricchi. Romney invece punta ad allargare la fascia degli sgravi fiscali, sulla scia della politica di George W. Bush, anche se il New York Times sostiene che l'anno prossimo, comunque vada, le tasse aumenteranno.     Il presidente difende la riforma sanitaria, che i repubblicani vogliono abolire, è favorevole all'aborto e alle nozze gay, mentre i conservatori no. Sono solo alcune tra le differenze che saltano agli occhi scorrendo le piattaforme politiche aprovate alle due Convention, di Tampa (repubblicani) a Charlotte (democratici). 
 TASSE E SANITA' :    Obama propone più tasse sui ricchi con la Buffett Rule. Difende la sanità: deve essere per tutti e devono potersela permettere. 'No' a tagli al Medicare e al Medicaid, i programmi di assistenza pubblica per gli over 65 e i più poveri.    Romney vuole ridurre le tasse ai più ricchi e azzerare il deficit pubblico nel 2040. Promette l'abolizione dell'Obamacare, la riforma varata da Obama nel 2010. Vuole privatizzare il programma Medicare, l'assistenza pubblica per gli over 65, per ridurre la spesa di oltre 5mila miliardi di dollari. 
 MATRIMONI GAY, ABORTO, APPOGGIO ALLE DONNE :    Obama è per la parità dei diritti uomo-donna, soprattutto in termini di trattamento salariale, e punta ad abolire la legge federale che riconosce solo i matrimoni eterosessuali. Attenzione alle donne, in termini di contraccezione e maternità consapevole.    Romney è contrario alle nozze gay e si schiera per il Marriage Act, la legge che difende la famiglia tradizionale. I repubblicani vogliono anche a cancellare dall'assistenza medica le spese per i contraccettivi. Secco 'no' all'aborto. 
 DEFICIT:     Per Obama i conti pubblici vanno risanati con un approccio bilanciato, un aumento dell'imposizione fiscale per i più ricchi e sgravi fiscali alla classe media. Spera in una soluzione della crisi del debito europea per aiutare l'economia Usa.    Romney vuole tagliare radicalmente la spesa pubblica (-20% del Pil), tranne che per la difesa. E non vuole aumentare le tasse sulla 'middle class', mantenendo gli sgravi fiscali per i benestanti. No alla 'Buffett Rule' per tassare i più ricchi. 
 IMMIGRAZIONE :    Obama è per un'ampia riforma dell'immigrazione. Il partito fa riferimento al 'Dream Act' che consente ai bambini di genitori immigrati senza documenti regolari di acquisire uno status legale se vanno al college o entrano nell'Esercito. Secco 'no' alla legge anti-clandestini dell'Arizona bloccata in parte della Corte Suprema, che permette di controllare un passante solo sulla base del suo viso o del suo accento straniero.    Romney propone la lotta dura ai clandestini, la difesa dei confini con il Messico e appoggia la legge anti-clandestini dell'Arizona. 
 ENERGIA :    Obama: Sì alla 'Green economy', più tasse ai petrolieri e sgravi fiscali alle aziende che producono energia pulita. Romney dedica poco spazio alla 'Green economy': punta sul petrolio, con un aumento delle trivellazioni, e sul nucleare. 
 POLITICA ESTERA:     Obama difende un approccio multilaterale e vede un'America in stretto contatto con l'Onu sulle crisi locali. Sì alle sanzioni nei confronti dell'Iran perché stanno funzionando. Critiche a Israele per gli insediamenti. Attenzione agli equilibri nel Pacifico, e soprattutto l'ascesa della Cina.    Romney. A Tampa la politica estera è stata praticamente assente dal dibattito. Il Grand Old Party sostiene con forza Israele e contesta la politica di Obama nei confronti di Teheran, accusandolo di essere troppo debole. Ma, in occasione dell'Assemblea Generale dell'Onu, la scorsa settimana, c'é stato un riavvicinamento in chiave anti iraniana tra Obama ed il premier israeliano Benyamin Netanyahu.  
