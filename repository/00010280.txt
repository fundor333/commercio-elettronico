#titolo Porti:Italia bene in commerci med ma perde su transoceaniche - Porti e Logistica - Mare
     (ANSA) - NAPOLI, 7 GEN - L'Italia resta leader tra i paesi
della Ue nelle relazioni commerciali con i paesi dell'area
mediterranea, ma perde terreno nel trasporto di merci ''deep
sea'', che viaggiano cioe' su rotte transoceaniche, in cui il
nostro Paese negli ultimi cinque anni ha perso terreno rispetto
ai porti del sud-est.  Questi alcuni dei dati che emergono da
''Porti e Mediterraneo'', la newsletter semestrale frutto della
sinergia tra Assoporti (Associazione dei Porti Italiani) ed
SRM-Studi e Ricerche per il Mezzogiorno (centro studi collegato
al Gruppo Intesa Sanpaolo).    Nello studio, si legge in una nota, si precisa che l'Italia
conferma la sua leadership tra i Paesi UE nelle relazioni
commerciali con i Paesi dell'area con 57,7 miliardi di euro di
merci, di cui il 70,4% e' appunto trasportato via mare. Il
nostro Paese e', inoltre, leader in Europa per merci trasportate
con modalità  Short Sea Shipping nel Mar Mediterraneo con 223,2
milioni di tonnellate che rappresentano il 39,2% delle merci
complessivamente trasportate con la stessa modalità dall'Europa. Non altrettanto positive le performance dell'Italia nel segmento
della navigazione 'deep sea' in cui si registra una perdita di
competitività dei nostri porti nell'ultimo quinquennio rispetto
ai concorrenti europei e della Sponda Sud Est. In piu' la
competitivita' dei porti italiani e' scesa dal 2005 al 2011 nei
confronti dei porti della sponda sud del Mediterraneo, in
particolare nei confronti degli scali di Tanger Med e Port Said.    Lo studio analizza poi alcuni indicatori, evidenziando, ad
esempio, l'aumento delle merci che transitano nel Mediterraneo a
bordo di navi che passano per il canale di Suez: dai dati emerge
che il numero di navi diminuisce ma le navi stesse sono sempre
piu' grandi e quindi le tonnellate di merce aumentano. 
   Anche le merci trasportate in Short Sea Shipping nel
Mediterraneo sono in leggero aumento (570 milioni di tonnellate;
+0,6 rispetto all'anno precedente), anche grazie alla crescita
economica dei paesi della Sponda Sud del Mediterraneo e del
Medio Oriente.   L'interscambio marittimo dell'Italia ammonta ad oltre 242
miliardi di euro, il 17% di questo diretto verso l'Area Med. Il
nostro Paese ha un intenso interscambio marittimo con la Libia
(con 8,3 miliardi di Euro ad agosto 2012), Turchia (con 7,6
miliardi) e Tunisia (con 3,5 miliardi). In termini di quote di
mercato sul totale UE, l'Italia vanta il 35% di merci
interscambiate con la Libia, il 32% con la Tunisia e il 25% e
21% con Egitto e Turchia.
