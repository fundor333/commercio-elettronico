#titolo Da 30 a 76 miliardi benefici da politiche per rinnovabili - Rinnovabili - Ambiente&Energia
 
            
            ROMA - Le stime piu' prudenti (elaborazioni Althesys) indicano
in almeno 30 miliardi di euro il saldo tra benefici e costi
delle politiche gia' varate per le energie rinnovabili, mentre
altre stime piu' ottimistiche arrivano fino a 76 miliardi. Vale
a dire che a fronte dei 220 miliardi di euro che gli italiani
avranno investito nel periodo 2008-2030, il Paese avra' benefici
per quasi 300 miliardi. Cosi' l'Associazione Produttori Energia
Rinnovabile (Aper) replica ad Assoelettrica osservando che ''a
distanza di pochi giorni dalle elezioni sceglie di parlare degli
incentivi alle fonti rinnovabili affermando che costano care
senza parlare dei benefici derivanti''. Peraltro, prosegue Aper, le stime di benefici per 300 miliardi
''non tengono in considerazione gli impatti sicuramente positivi
che lo sviluppo delle rinnovabili ha sul sistema sanitario
nazionale e sull'ambiente (meno malattie dovute alle emissioni
inquinanti e a effetto serra)''. Quanto ai costi, ''noti da tempo - aggiunge Aper - sono stati
'messi in sicurezza', come la stessa Assoelettrica evidenzia,
dai decreti del ministro Passera dello scorso luglio, che ha
fissato chiari limiti di spesa massima annuale''. I produttori Energia Rinnovabile elencano, invece, i benefici
dagli incentivi quali ''l'aumento dell'indipendenza energetica
nazionale (meno gas, petrolio e carbone importati); la
diminuzione dei costi che dovranno sostenere gli impianti
termoelettrici nell'ambito del sistema europeo Ets (Emissions
Trading Scheme, la principale misura adottata dall'Unione sullo
scambio di quote di emissione sui diritti d'emissione, vale a
dire i costi che pesano sulle bollette) e l'incremento del pil
(le energie rinnovabili generano piu' ricchezza delle fossili
per il Paese) fino a una rilevante crescita occupazionale non
solo quantitativa ma anche qualitativa''. Aper ''e' fermamente convinta - ribadisce il presidente Agostino
Re Rebaudengo - che le due facce della medaglia (costi e
benefici) debbano sempre essere considerate congiuntamente'' ed
e' altresi' ''fiduciosa che le adesioni ricevute dalle forze
politiche rispetto alle 26 azioni proposte per lo sviluppo della
green economy si tradurranno in provvedimenti coerenti''.
