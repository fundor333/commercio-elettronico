#titolo EUROREGIONE:A DUBROVNIK SI PARLA DI MODELLO SVILUPPO ABRUZZO - Cooperazione Internazionale
     (ANSA) - PESCARA, 26 OTT - Parte oggi l'International
Investment Forum Dubrovnik 2012 dove la Regione Abruzzo
partecipa ai lavori con l'intervento del vicepresidente della
Giunta con delega allo Sviluppo economico, Alfredo Castiglione. Castiglione relazionera' sul nuovo modello di sviluppo economico
abruzzese.    ''La Regione Abruzzo in questi ultimi anni ha attivato una
nuova politica economica basata su un moderno sistema
industriale e territoriale, puntando alla riforma dei Confidi,
alla nascita dei poli d'Innovazione Industriale e, con i bandi
in uscita nei prossimi giorni, a creare delle reti d'impresa e
al finanziamento dei progetti proposti dalle stesse - ha
anticipato Castiglione -. Questo di Dubrovnik - ha continuato -
e' un momento importante di confronto tra le nostre Regioni, che
si trovano solo a 200 chilometri di distanza in linea d'aria e
che potrebbero interagire su diversi settori e creare cosi nuova
economia puntando a importanti progetti transfrontalieri che
oggi potrebbero dare il giusto slancio alla nostra economia che
stenta a ripartire''. 
   All'arrivo ieri a Ploce, il Vicepresidente si e' unito agli
imprenditori abruzzesi del settore marittimo logistica\trasporti
per un incontro con il Sindaco della Citta' e con il Direttore
Generale del porto della Citta'. Nell'incontro sono stati
presentati diversi progetti sul Porto di Ploce e sulle possibili
interazioni con i porti abruzzesi, in particolare con il
terminale commerciale di Vasto. In giornata anche un incontro
tra Castiglione ed il console di Dubrovnik, Franco Bongi.(ANSA).
