#titolo Italia 150: regioni in mostra tra federalismo e unita' - Inaugurazione mostra 150 anni al Vittoriano
(di  Daniela Giammusso ) 
 Accolti dal cofano lucente della prima Ferrari prodotta nel'40 e da quello della modernissima F22, l'Unita' d'Italia sembra compiersi ancora una volta, con tutte le regioni chiamate ad esporre la loro grande diversita', ma anche il filo di bellezza che le cuce l'una all'altra da 150 anni. 
 Dopo la visita di ieri del Presidente della Repubblica  Giorgio Napolitano  al Vittoriano, oggi sono stati il Presidente del Senato  Renato Schifani , insieme al Ministro della Giustizia Angelino  Alfano  e al sindaco di Roma  Gianni Alemanno , ad aprire due nuove Isole della grande mostra ' Regioni e Testimonianze d'Italia ', che da domani al 3 luglio raccontera' il paese nei luoghi del giubileo del 1911: il Vittoriano, Palazzo di Giustizia, Castel Sant'Angelo, l'aeroporto Leonardo da Vinci (inaugurato nel '61 in occasione del centenario) e Valle Giulia, dove a tagliare il nastro, oggi pomeriggio, sara' il presidente del comitato per le celebrazioni di Italia 150,  Giuliano Amato . 
 Una passeggiata per l'Italia e per la citta', per cittadini e turisti, in cui ognuna delle 20 regioni ha scelto come raccontarsi, partendo da un testimonial, un personaggio storico, un grande progetto e un elemento che ne esprima l'identita'.''E' un evento forte e prestigioso, sono fiero di averlo inaugurato - racconta Schifani - Da il senso dell'unita' delle nostre regioni, che con le loro opere offrono uno spaccato plastico della storia del paese. Io - aggiunge - mi sono sempre battuto per un federalismo solidale, che presti attenzione alle fasce deboli ma responsabilizzi tutti gli amministratori a fare di piu' e meglio''. La ''mostra delle mostre'' anche per il suo ''carattere politico'', come l'ha definita il sottosegretario ai beni culturali  Francesco Maria Giro , e' per il padrone di casa Alemanno, anche ''la dimostrazione che non esiste conflitto tra unita' nazionale e identita' locali. Anzi - aggiunge - bisogna far capire che essere italiani vuol dire valorizzare queste differenze e questi valori territoriali''.Cosi', al Vittoriano si celebra '1861-2011. L'unita' dell'Arte Italiana nella Diversita' delle regioni', in una singolare galleria che va dal Boldini a Pistoletto, proprio accanto ai padiglioni con gli stand di Lazio (dove i filmati di  Gigi Proietti  ieri hanno fatto sorridere Napolitano), Toscana, Sardegna e Piemonte (con il salottino intarsiato di Cavour). 
 Il viaggio in Italia, promosso dalla Presidenza del Consiglio e ideato da A lessandro Nicosia , a Palazzo di Giustizia e Castel Sant'Angelo riparte invece dall'Emilia Romagna, con i racconti di C arlo Lucarelli  e i cioccolatini  Majani , vincitori del concorso per il lancio della Fiat Tipo 4 in occasione del 50esimo dell'Unita'. La Sicilia, terra di  Pirandello  e dei Templi di Agrigento, sfoggia il modellino del Ponte sullo Stretto. La Calabria festeggia l'Unita' con le sciabole del generale  Francesco Stocco  e il decreto di nomina a Generale firmato dal ''dittatore''  Giuseppe Garibaldi . La Lombardia, ''locomotiva d'Italia'', ricorda  Leonardo ,  Manzoni  e  Carlo Cattaneo , tra i piu' convinti sostenitori del federalismo. Tanta attenzione, anche grazie alla presenza di un cicerone come Bruno Vespa, per lo stand della regione Abruzzo, che mette insieme il traforo del Gran Sasso, i gioielli di Pescocostanzo ma anche le immagini del terremoto. Tra tanti testimonial italiani (tra gli altri,  Elisa ,  Luca Argentero ,  Fabio Fazio ,  Neri Marcore' ,  Michele Placido  e la ex Bond girl  Caterina Murino ), nello spazio che Roma capitale occupa da sola, sfilano anche le citazioni di chi l'Italia l'ha scoperta e se n'e' innamorato. In un collage che riesce a mettere insieme persino  Freud ,  Oscar Wilde  e  George Clooney .  
