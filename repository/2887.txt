#titolo A Ginevra Alcantara veste utilitarie sportive e supercar - Motori
  GINEVRA - Alcantara protagonista al salone di Ginevra. Il marchio 'made in Italy' veste infatti numerose auto in mostra al motorshow svizzero che da oggi ha aperto i battenti anche al pubblico.      Interni Alcantara sono sulla nuova Abarth 695 'Fuoriserie', concentrato di grinta, sportivita' e cura dei dettagli nelle versioni Scorpione, Record e Hype. Per la collezione New Heritage, Alcantara concretizza lo spirito competitivo tipico Abarth con tre diverse personalizzazioni.      Prodotta in serie speciale, l'Abarth 695 Scorpione e' impreziosita da sedili in Alcantara grigio melange chiaro, in netto contrasto con la pelle grigio scuro del poggiatesta e del laterale della seduta. Impunture rosse a contrasto completano quindi l'originale allestimento. La combinazione conferisce all'abitacolo un look deciso e, al tempo stesso, un effetto vintage. 
Veste Alcantara anche l'auto dell'anno, la nuova Golf 7. I sedili, particolarmente ergonomici, sono caratterizzati da fianchetti laterali rivestiti in Alcantara grigia con cuciture rosse a contrasto, l'accostamento ideale per la trama a quadri della seduta centrale. Gli inserti sulle portiere riprendono lo stesso gioco cromatico grigio-rosso. 
Spazio anche per le supercar con l'attesissimo concept McLaren P1, concentrato di tecnologia, estetica e ricercatezza. 
Nata dall'esperienza e dalla ricerca maturata sulle monoposto di F1, la nuova P1 in anteprima a Ginevra e' un vero gioiello del design, progettato per la strada ma senza per questo dimenticare la pista, con caratteristiche esclusive studiate nei minimi dettagli dentro e fuori l'abitacolo. Il binomio carbonio e Alcantara garantisce leggerezza e resistenza, esigenze imprescindibili delle vetture a prestazioni estreme. Gli interni sono in tutto e per tutto quelli di una vettura da corsa. 
Accanto alla fibra di carbonio a vista, infatti, Alcantara riveste le componenti principalmente coinvolte durante la guida quali le sedute ergonomiche, caratterizzate da cuciture a contrasto, e il volante, per garantire sempre il massimo grip, anche nelle situazioni piu' estreme. Spiccano quindi le rifiniture su plancia e portiere.  
