#titolo In tempi di crisi piu' amati i cibi ipercalorici - Stili di vita - Salute e Benessere
     (ANSA) - ROMA, 23 GEN - Sara' forse perche' cerchiamo
conforto nel cibo, ma mangiamo alimenti piu' calorici in tempi
''di magra'', ovvero in tempi duri come durante una crisi
economica.    Lo rivela uno studio di Juliano Laran della University of
Miami School of Business Administration pubblicato sulla rivista
Psychological Science.    In una serie di esperimenti Laran ha visto che quando
percepiamo una situazione di avversita' tendiamo a preferire i
cibi piu' calorici e a mangiarne di piu'. E' probabilmente un
meccanismo avito che usavano i nostri antenati per non rimanere
''a secco'' quando dovevano affrontare periodi di scarsita' di
cibo.    In un primo esperimento gli esperti hanno confrontato la
quantita' di cibo consumata da volontari parte dei quali veniva
influenzata da frasi che trasmettevano senso di incertezza e
avversita'. Agli altri venivano dette frasi emotivamente
neutrali. Ebbene i primi hanno consumato in media il 40% di cibo
in piu'.    In un secondo esperimento gli esperti hanno imbrogliato il
campione dicendo loro che dovevano assaggiare un nuovo tipo di
caramelle al cioccolato e che dovevano dare un'opinione sul loro
gusto. Gli sperimentatori hanno detto in un caso che i
confettini erano fatti di cioccolato ipercalorico, nel secondo
che invece erano di cioccolata a basso contenuto calorico. Hanno
proposto i due tipi di cioccolatini (in realta' erano identici)
al campione facendo loro ascoltare frasi che trasmettevano
incertezza sul futuro e poi frasi neutrali. Nel primo caso i
volontari hanno mangiato il 70% in piu' di confettini ad 'alto
contenuto calorico', nel secondo caso non vi e' stata differenza
nella scelta tra i due tipi di caramelle al cioccolato.    Anche se i confettini erano identici, i partecipanti,
percependo una situazione di avversita', ne hanno mangiato di
piu' solo perche' le credevano piu' caloriche, segno, secondo
gli esperti, che in tempi di crisi ci rivolgiamo a cibi con un
piu' elevato contenuto calorico. (ANSA).
