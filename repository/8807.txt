#titolo Nuove regole per la combustione dei rifiuti nei cementifici - Dossier - Ambiente&Energia
 
            
            ROMA - La combustione di rifiuti (Css, cioe' Combustibili solidi
secondari) al posto del pet-coke, che e' un sottoprodotto di
scarto delle raffinerie, e' una pratica comune a decine di
cementifici in Italia. L'Europa la raccomanda come una delle
migliori tecnologie disponibili (Bat, Best available
technology). Ora, con il decreto firmato dal ministro
dell'Ambiente Corrado Clini i cementifici per poter continuare a
farlo dovranno sottoporsi a ''regole e controlli piu'
stringenti''.    Il provvedimento - stando a quanto detto da Clini - nella
sostanza, offre una mano non solo all'ambiente ma anche
all'economia, tiene fuori la malavita dal ciclo dei rifiuti, e
porta la gestione in una chiave europea. Il provvedimento di
oggi fissa ''regole piu' severe'' alla selezione dei rifiuti che
possono finire nei cementifici (la combustione avviene gia' da
anni). Nei forni per il cemento infatti non e' piu' possibile
bruciare 'ecoballe' o rifiuti urbani non trattati, in quanto non
compatibili con il processo di produzione. Con la costruzione di
una filiera e' possibile risolvere, in alcune aree, l'emergenza
ambientale.    - I MIGLIORAMENTI AMBIENTALI: grazie alla selezione
''rigorosa'' dei rifiuti infatti scendono le emissioni (tenendo
anche presente che il pet-coke essendo un prodotto di scarto
della raffinazione e' gia' inquinante). Per l'elevata
temperatura a cui lavorano i forni delle cementerie diminuiscono
le sostanze pericolose, tra cui la diossina (che invece si forma
nel caso di combustioni a basse temperature). L'utilizzazione di
combustibili secondari nei cementifici ''riduce anche il
fabbisogno di inceneritori''.    - BENEFICI ALL'ECONOMIA: alla base di un ciclo industriale
dei rifiuti c'e' la raccolta differenziata; e nei territori dove
viene avviato questo processo i cementifici diventano punto di
finalizzazione di una parte della materia recuperata. Si
riducono i costi dello smaltimento per le comunita' locali, con
un beneficio sulla tariffa rifiuti.    - MALAVITA 'FUORI' DAL CICLO DEI RIFIUTI: come ha avuto modo
di spiegare lo stesso ministro questo provvedimento e' ''molto
utile in alcune realta' come la Calabria, la Sicilia e la
Campania, dove i rifiuti sono per strada o finiscono nelle
discariche (come quella di Bellolampo di Palermo) e le indagini
della magistratura hanno dimostrato che mafia, 'ndrangheta e
camorra hanno un ruolo centrale nella gestione dei rifiuti. Noi
- ha detto Clini - vogliamo sottrarre questa gestione alla
malavita organizzata e riportare una gestione corrispondente
alle regole europee''. La cosa ha ancora piu' peso nelle
situazioni in cui la gestione dei rifiuti e' al limite, o si
trova gia' in emergenza, soprattutto perche' si avvia cosi' un
percorso di ''trasparenza e controllabilita' dei cicli
industriali sotto monitoraggi''.    - 'RESPIRO' EUROPEO: si tratta, ha detto sempre Clini,
dell'applicazione di ''una normativa europea per la
valorizzazione energetica dei rifiuti''.
