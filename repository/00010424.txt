#titolo Dal Cites freno a commercio pinne di squalo - Dal Mare - Terra&Gusto
  Gli Stati parte della Convenzione sul commercio internazionale delle specie minacciate di estinzione (Cites), in corso a Bangkok, hanno approvato una migliore protezione per tre specie di squali, inserendole nell'Appendice II al fine di poter più seriamente monitorare e regolamentare il commercio di questi animali e in particolare delle pinne di pescecane e della loro carne. Lo rende noto il Wwf, che parla di "svolta per la conservazione delle specie marine". 
"Il voto dimostra che i governi sono a favore di una pesca sostenibile e sono preoccupati per l'eccessivo sfruttamento degli squali per uso commerciale e delle specie marine in generale", afferma l'associazione ambientalista. La decisione presa oggi, che riguarda lo squalo oceanico pinna bianca, lo squalo martello e lo squalo smeriglio, "servirà a rallentare e a cercare di porre un controllo al frenetico sovrasfruttamento degli squali che li sta spingendo sull'orlo dell'estinzione".  
Le popolazioni di squali stanno diminuendo a un ritmo molto rapido in tutto il mondo, con perdite fino all'86% in alcune località. Il mercato dei prodotti di squalo, sottolinea il Wwf, "é un lusso: si può vivere senza la zuppa di pinne, visto anche che oggi questo piatto costa sempre di più, con la vendita di pinne che arriva a 135 dollari al giorno a Hong Kong. E l'inserimento delle tre specie nell’appendice II serve ora a regolamentare il commercio internazionale, riducendo il rischio di estinzione dello squalo Oceanico pinna bianca, lo squalo martello e lo squalo Smeriglio''  
