#titolo Città della Scienza, si riparte il 13 aprile - Ricerca e Istituzioni - Scienza&Tecnica
  La Città della Scienza di Napoli è pronta a ricominciare e tra un mese, sabato 13 aprile, riparirà lo Science Centre, il centro interattivo dedicato alla diffusione della cultura scientifica  distrutto  da un incendio doloso. A inaugurarlo sarà una sezione dedicata ai bambini. 
L'annuncio e' stato dato da Vittorio Silvestrini, presidente e fondatore della Città della Scienza e della Fondazione Idis. ''Non si tratta solo di un evento simbolico, anche se non mi sfugge la portata esemplare di questa nostra scelta'', ha detto Silvestrini. 
''In particolare - ha aggiunto - riapriremo nelle aree prospicienti il Centro Congressi, che non sono state assolutamente interessate dal rogo, una sezione espositiva dedicata ai bambini, che sono stati quelli più colpiti dalla violenza  dell'incendio e che ci stanno vicino con affetto, ma anche con  proposte molto sensate e ragionevoli''. 
''Ci sara' Bit - prosegue - ci saranno laboratori ed exhibit all'aperto, laboratori didattici per le scuole. Riusciamo a recuperare circa 2.000 metri quadrati di superficie espositiva e didattica: poco, se confrontato al Science Centre andato in fumo, ma uno spazio sufficiente per ricominciare''. 
La riapertura dell'attrattore scientifico oltre che al lavoro dello staff di Città della Scienza che, superato lo choc, ha subito ripreso a lavorare, avviene anche grazie alle donazioni dei tanti soggetti che in questi giorni hanno sostenuto la fondazione. Dall'Unione Industriali al Ceinge, dalle università campane alla Curia napoletana, alla Rai. ''Assordante il silenzio della Camera di Commercio di Napoli - commenta Silvestrini - che certo avrà molti impegni. Ma il tempo per una telefonata o una mail si può trovare…''.  
