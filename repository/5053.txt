#titolo Sede unica Pe: si infiamma battaglia su Strasburgo - Altre news - ANSA Europa
     (ANSA) - BRUXELLES, 28 FEB - La battaglia su Strasburgo si fa
sempre piu' calda, scendono in campo i pezzi grossi e la
polemica si infiamma. La campagna 'Single Seat', lanciata dal
gruppo dei liberaldemocratici per fare di Bruxelles l'unica sede
del Parlamento Ue (i Trattati prevedono che l'eurocamera ne
abbia tre: Strasburgo, Bruxelles e Lussemburgo per i servizi di
traduzione), ha infatti conquistato negli ultimissimi giorni
anche tre commissari Ue. Troppo per Parigi, che si dice
''sorpresa'', mentre l'esecutivo comunitario, dopo aver preso in
un primo tempo le distanze dai tre 'ribelli', parla ora di
''liberta' di parole e di pensiero'' dei membri del gabinetto
Barroso. 
   Il finlandese Olli Rehn (affari economico-finanziari),
l'olandese Neelie Kroes (tlc) e il belga Karel De Gucht
(commercio), tutti liberali, hanno recentemente firmato la
petizione lanciata dal premier olandese Mark Rutte, ma non solo. Anche il tedesco (e liberale) Werner Hoyer, presidente della
Bei, la Banca europea per gli investimenti, si e' espresso per
eliminare la sessione mensile in Alsazia, con conseguente
risparmio di denaro pubblico (almeno 250 milioni di euro l'anno,
non poco in tempi di austerity per i bilanci nazinali e per
quello Ue). 
  ''E' sorprendente - ribatte in una nota Bernard Cazeneuve,
ministro francese agli affari europei - che dei commissari Ue in
esercizio abbiano dato il loro sostegno ad un'iniziativa che
mette in causa una disposizione dei Trattati della Ue di cui la
Commissione Ue e' guardiana''. Ancora piu' dura l'eurodeputata
socialista Catherine Trautmann, che in un comunicato parla di
''furia ossessiva dei liberali europei contro Strasburgo'' e di
''degradazione della Commissione Ue''. 
   L'esecutivo comunitario, da parte sua, prende le distanze dai
tre commissari ma non li censura. ''I commissari - ha affermato
oggi il portavoce della Commissione Olivier Bailly - hanno tutto
il diritto di esprimersi, il fatto che la Commissione sia la
guardiana dei Trattati non li priva della loro liberta' di
parola e di pensiero''. Bailly ha chiarito che la Commissione
''rispetta il protocollo sulla sede delle istituzioni'', che
puo' essere modificato dagli Stati membri all'unanimita', ma,
ricorda poi sibillino, ''il dibattito sui Trattati non e'
chiuso''. (ANSA)
           
