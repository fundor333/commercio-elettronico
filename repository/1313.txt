#titolo Anbi, acqua e' fattore economico determinante per ripresa - Acqua: Top News - Ambiente&Energia
  ROMA - Il nostro impegno nel ricercare la migliore compatibilità fra esigenze irrigue per l'agricoltura ed obiettivi della Direttiva Europea sulle Acque si chiama Irriframe, un sistema smart che, attraverso la combinazione di più fattori, permette il miglior consiglio per l'irrigazione, garantendo risparmi pari ad almeno il 20% nel fabbisogno idrico. 
La stessa Unione Europea ha avvalorato l'efficienza del progetto, voluto dall'Anbi e già operante in molte regioni italiane". Lo ha detto Massimo Gargano, presidente dell'Associazione Nazionale Bonifiche Irrigazioni (Anbi), intervenendo al workshop "Servizi di consulenza ed assistenza per l'irrigazione", organizzato a Roma unitamente ad Inea (Istituto Nazionale Economia Agraria) e Gru.S.I. (Gruppo Studi Irrigazione). 
"L'acqua - prosegue Gargano - è un fattore fortemente economico, perché è determinante per quel sistema territorio. Si prevede che, nel 2030, l'insufficienza idrica a livello globale raggiungerà il 40%. Il pericolo, senza adeguate politiche di gestione della risorsa, è l'esplodere di conflitti, conseguenza della mancata tenuta dei principi di coesione sociale. Sono questioni, verso le quali serve una maggiore attenzione del mondo politico, cui si offrirà l'opportunità di nuovi investimenti sul Piano Irriguo Nazionale: in particolare -conclude il Presidente Anbi - bisogna guardare con grande attenzione all'asse 2 della nuova Politica Agricola Comune (Pac) 2014-2020, che offre rinnovate opportunità, tra le quali collocare anche l'innovazione nell'irrigazione".  
