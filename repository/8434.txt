#titolo Potocnik (Ue), entro 28/2 relazione Italia su arsenico nell'acqua - Acqua: Top News - Ambiente&Energia
  ROMA - ''Le autorita' italiane sono tenute a presentare una relazione entro la fine di febbraio 2013 per illustrare i progressi nei loro interventi di bonifica e il presente livello di conformita'''. Cosi' il commissario europeo all'Ambiente Janez Potocnik in relazione al contenuto di arsenico oltre i limiti di legge nelle acque destinate al consumo umano in alcune Regioni italiane. Dopo la presentazione della relazione, ''la Commissione valutera' le informazioni ricevute e decidera' le azioni appropriate che sono necessarie. 
Fino ad allora, la Commissione si aspetta che le autorita' nazionali e regionali prendano le misure necessarie per garantire che non vi sia alcun rischio potenziale per la salute umana''. 
In una nota della rappresentanza in Italia della Commissione europea, il commissario ricorda che ''tutte le deroghe concesse dalle due decisioni della Commissione sono scadute il 31 dicembre 2012. Ora tutte le zone di approvvigionamento idrico devono rispettare la direttiva sull'acqua potabile'' e per questo le autorita' italiane devono presentare una relazione entro fine febbraio. ''Ad oggi, la Commissione non dispone di informazioni dettagliate sul livello di conformita' diverse da quelle di dominio pubblico'' conclude Potocnik.  
