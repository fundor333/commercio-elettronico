#titolo Truffa su auto di lusso, 8 arresti a Viterbo - Cronaca
VITERBO - Acquistavano auto di grossa cilindrata con assegni circolari rubati e dopo aver falsificato i documenti le reintestavano a soggetti vicini all'organizzazione. I carabinieri della Compagnia di Tuscania, in provincia di Viterbo, hanno eseguito 8 ordinanze di custodia cautelare a carico di persone riconducibili al clan dei Casamonica, accusate a vario titolo di associazione per delinquere finalizzata alla truffa e alla ricettazione nel settore della compravendita di autovetture. 
 L'organizzazione, secondo quanto si è appreso, operava nel Lazio, in Molise e Nord Italia. Il blitz dei militari è scattato questa mattina all'alba: oltre agli arresti sono state eseguite numerose perquisizioni a Roma, Viterbo, Latina, Campobasso e Padova. L'attività investigativa, iniziata nell'agosto 2011, è stata coordinata dalla Procura della Repubblica di Roma e ha consentito di smascherare una vasta organizzazione che operava con la complicità di alcune agenzie di pratiche auto della capitale.  
