#titolo Gaufre, tentazione "dolce" - Sapori - In Viaggio
  Se amate le  pause "dolci"  restare indifferenti al profumo vanigliato di una  gaufre  per le strade di Bruxelles è altrettanto difficile che resistere alla tentazione di svaligiare i negozi di cioccolata della città, soprattutto quelli delle vie intorno Grand Place, ricchi di decorazioni, praline talmente belle che non si avrebbe l'ardire di ingoiare e cascate di cioccolato fuso in vetrina. 
Che sia  nature  o ricoperta di  marmellata ,  cioccolato  o  fragole  e pezzi di  banana  (o tutto insieme e magari anche con un "velo" di panna), la gaufre è la grande protagonista dei chioschetti in cui ci si imbatte in città, anche nelle stazioni della metropolitana fra un fast-food e l'altro. Sono delle cialde dolci, soffici all'interno e croccanti fuori, chiamate anche  waffle , "sfornate" dalla speciale doppia piastra dalla superficie a nido d'ape. Quella di Bruxelles è la "gemella" della gaufre di Liegi, "l'originale" per così dire, nata dalla fantasia del cuoco del Principe Geoffrey di Liegi nel XVIII secolo. 
Si possono gustare praticamente in ogni angolo della città, magari per riprendere le forze tra un itinerario a piedi e una visita a un museo. Per un  assaggio d'autore  si può sicuramente provare sulla Grand Place, magari in uno degli storici locali ospitati dalle antiche case delle corporazioni dei mestieri. Come  A' la Rose Blanche ( www.restaurant-rose-blanche.be ) ,  La Brouette ( www.taverne-brouette.be )  e  Roy d'Espagne ( www.roydespagne.be ) , oppure  Aux Gaufres de Bruxelles ( www.belgiumwaffle.com ) . Altrimenti perdersi in qualche locale della chic  Place du Grand Sablon  che propone gaufre in tutti i modi possibili e immaginabili.  
