#titolo A settembre pediatri incontrano famiglie a 'Nativity' - Sanit√† - Salute e Benessere
  Tre giorni per far incontrare i pediatri e le famiglie, tra ludoteche attrezzate per intrattenere i piu' piccoli, 20 consultori con 150 specialisti che daranno consulenze gratuite e momenti di studio e di riflessione a partire dai diritti dei ragazzi. E' il progetto 'Nativity' - presentato questa mattina a Roma, testimonial di eccezione il ministro Anna Maria Cancellieri nella sua veste di nonna - che dal 20 al 22 settembre al Palazzo dei Congressi della Capitale consentira' alla pediatria di incontrare la famiglia. 
L'appuntamento, hanno spiegato gli organizzatori, tra cui Arcomedia in partnership con J.Walter Thompson e con la Societa' italiana di pediatria (SiP), ha lo scopo di avvicinare genitori, nonni, fratelli ai progressi della medicina infantile, mettendo gratuitamente a disposizione per tre giorni i migliori specialisti della Sip in un ambiente rivisitato 'a misura di bambino' e allestito con una grande ludoteca di 1.400 metri quadrati realizzata con materiali ecologici e a basso impatto ambientale. 
''Il nostro compito - ha sottolineato il presidente della Sip Giovanni Corsello - non e' piu' solo quello di tutelare la salute fisica dei bambini ma anche quello di promuovere il benessere in famiglia e nella societa' e di migliorare la qualita' dell'adulto di domani''. Per questo e' fondamentale ''entrare in una relazione ancora piu' stretta con le famiglie, nella nuova veste anche di 'avvocati' dei bambini, che la Sip ora ricopre con i suoi 9mila pediatri in tutta Italia''. 
Nativity sara' allora ''un confronto a largo raggio'' e che fara' tappa gia' il prossimo anno a Milano e Palermo, con l'obiettivo di diventare un appuntamento internazionale.  ''E' straordinario vedere questa convergenza perche' il bambino torni al suo centro che e' la famiglia'' ha sottolineato monsignor Vincenzo Paglia, presidente del Pontificio consiglio per la famiglia. Anche perche' ''nella nostra epoca in cui i bambini hanno tutto - ha osservato anche il ministro dell'Interno Cancellieri - i bambini hanno davanti tantissime opportunita' ma hanno anche particolari fragilita' ''. 
Cancellieri ha ricordato di essere ''molto contenta del mestiere di nonna che faccio da 11 anni. Ho soltanto quattro nipoti ma se ne avessi 50 sarei felice''. E sui bambini, secondo il ministro ''bisognerebbe investire tantissimo'' per consentire loro ''di sviluppare la loro personalita' di uomini'', spingendo anche su ''servizi sociali per l'infanzia adeguati che consentano anche alle mamme di lavorare stando serene'' altrimenti e' piu' facile che ''una madre rinunci a se stessa per il suo bambino''.  
