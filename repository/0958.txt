#titolo Acqua: Federutility, con nuove tariffe piu' vicini a Ue  - Acqua: Top News - Ambiente&Energia
  ROMA - ''E' un primo passo positivo. La relazione dell'Autorita' per l'energia elettrica e il gas dimostra che si e' passati finalmente a parlare di acqua ed economia senza pregiudizi''. Cosi' Roberto Bazzano, presidente di Federutility, la federazione che associa i Gestori idrici in Italia, al termine della Conferenza nazionale sull'acqua organizzata dall'Autorita' per l'energia. ''Il presidente Bortoni - afferma Bazzano - ha sottolineato due passaggi fondamentali per la sostenibilita' del servizio idrico. Il primo e' che si affermano i due principi cardine in tutt'Europa: la tariffa deve coprire tutti i costi e chi inquina paga, principio, quest'ultimo, destinato a spingere gli investimenti del settore della depurazione''.  
''Il secondo passaggio importante - continua Bazzano - e' quello nel quale si spiega come il diritto all'acqua e la tutela degli utenti si concretizzino solo con investimenti in infrastrutture''. ''Con queste premesse - ha concluso il presidente di Federutility - e' naturale che collaboreremo con l'Autorita' per l'energia elettrica e il gas con lo stesso impegno con il quale dal 1994 - dalla precedente riforma del settore con la Legge Galli, cioe' - abbiamo lavorato con gli Ato, le Autorita' d'ambito e le istituzioni locali''.  
