#titolo Ilva: Gip autorizza vendita prodotti sequestrati - Istituzioni e UE - Ambiente&Energia
  ROMA - Il gip di Taranto Patrizia Todisco ha accolto l'istanza della Procura di Taranto disponendo la vendita dei prodotti finiti e semilavorati dell'Ilva sequestrati il 26 novembre 2012 che giacciono sulle banchine del porto.La merce ammonta ad un milione e 800 mila tonnellate circa per una valore commerciale, stabilito dai custodi giudiziari, di poco più di 800 milioni di euro. Il provvedimento del gip sarà notificato domani alle parti.     La Procura aveva chiesto che venisse autorizzata la vendita dopo aver fatto verificare ai custodi giudiziari, i quali hanno consegnato una relazione, che buona parte della merce potrebbe deteriorarsi giacendo a lungo invenduta. Nell'istanza la Procura aveva chiesto al gip che il ricavato della vendita venisse posto sotto sequestro in attesa di essere messo a disposizione della parte lesa dell'inchiesta - il ministero dell'Ambiente - per il risanamento degli impianti del siderurgico.  
La  Corte costituzionale  mercoledi' aveva giudicato inammissibili i due ricorsi per conflitto di attribuzione tra poteri dello Stato presentati dalla Procura di Taranto, uno nei confronti del governo per il decreto 'salva-Ilva' e l'altro nei confronti del parlamento per la relativa legge di conversione. Secondo la Consulta i ricorsi sono inammissibili sia perche' il conflitto di attribuzione relativo ad una legge e' inammissibile quando c'e' la possibilita' di sollevare eccezione di legittimita' costituzionale su una norma; sia perche' questa possibilita' sussiste e si e' concretizzata proprio nel caso Ilva. 
''In data odierna, la Corte costituzionale, con due distinte ordinanze - ha fatto sapere la Consulta - ha dichiarato inammissibili i ricorsi per conflitto di attribuzione promossi dal Procuratore della Repubblica presso il Tribunale ordinario di Taranto in relazione al decreto-legge n.207 del 2012, sia nel testo originario che in quello risultante dalla sua conversione, con modificazioni, nella legge n.231 del 2012, riguardanti le cosiddette 'vicende Ilva di Taranto'''. 
Queste ordinanze, prosegue la Consulta, sono motivate sul ''duplice rilievo che il conflitto di attribuzione relativo ad una legge o ad un atto avente forza di legge e' inammissibile, come affermato da costante giurisprudenza, quando sussista la possibilita' di sollevare eccezione di legittimita' costituzionale in via incidentale nell'ambito di un giudizio comune'' e che ''siffatta possibilita' sussiste nel caso di specie e si e' addirittura concretizzata con la rimessione alla Corte costituzionale in via incidentale, da parte sia del Gip presso il Tribunale ordinario di Taranto sia di tale Tribunale (rispettivamente con le ordinanze r.o. n. 19 e n. 20 del 2013), di questioni di legittimita' costituzionale relative al citato decreto-legge n.207 del 2012, quale risultante dalla sua conversione in legge, e concernenti proprio le 'vicende Ilva di Taranto'''. 
Il presidente della Corte fissera' per aprile prossimo, nel rispetto dei tempi tecnici per la costituzione delle parti, l'udienza pubblica di discussione delle questioni incidentali.  
