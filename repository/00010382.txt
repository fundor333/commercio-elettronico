#titolo Impazza il carnevale a Tenerife - In Viaggio
  (di Ida Bini) 
   
 Sta per arrivare sull’isola di  Tenerife , la più grande dell’arcipelago delle  Canarie , la festa più esagerata, colorata, irriverente e spettacolare dell’anno. Dal 6 al 17 febbraio si festeggia il  Carnevale  ( www.carnavaltenerife.es ) con sfarzose cavalcate e parate, musica dai ritmi latinoamericani, fuochi d’artificio e balli in giro per l’isola più brasiliana dell’arcipelago spagnolo, che nulla ha da invidiare alla celebre festa di Rio de Janeiro. Il capoluogo  Santa Cruz de   Tenerife  sta per esplodere di maschere e paillettes, trucchi e colori, carri e scenografie, golosità e musica per celebrare il più coinvolgente e festoso Carnevale europeo. Ovunque, dai ristoranti della città ai  chiringuitos  sulle spiagge, per le strade e nei locali, la gente balla e si diverte per due settimane, coinvolgendo turisti e curiosi provenienti da ogni parte del mondo.  
   
 Il Carnevale imperversa giorno e notte e spesso si improvvisano feste e spettacoli, ma esistono degli eventi prefissati e degli appuntamenti organizzati da mesi: il gala per l’elezione della regina della festa, quella con il vestito più bello e fantasioso che può arrivare a pesare anche 100 chili; la “cavalcata” che annuncia l’inizio del Carnevale, quando migliaia di persone mascherate scendono per strada a piedi o a bordo di carri allegorici; e la “sfilata del Coso” del martedì grasso con la grande parata di carri che termina con la tradizionale “sepoltura della sardina”. Quest’usanza, presente in tutte le feste carnevalesche spagnole, risale alla fine del ‘700 quando re Carlos III decise di fare a Madrid il mercoledì delle ceneri una festa a base di pesce, che per il troppo caldo cominciò a marcire appestando la città e costringendo i suoi cittadini a seppellirlo. Oggi le  sardine vengono trasportate per le strade della città su una carrozza e poi bruciate davanti a una corte di vedove e prefiche piangenti.  E’ un rito antico, coinvolgente: per riprendersi dall’emozione sono necessari balli, spettacoli pirotecnici e la “sagra della Piñata Chica” che annunciano la fine del Carnevale. 
   
 Si fa festa ovunque, anche sulle rinomate spiagge dell’isola spagnola: dai lidi  della cittadina di  San Andrés , a nord del capoluogo Santa Cruz,alla  playa de Fañabé , splendido proseguimento della più famosa e super attrezzata  playa de Las Américas , a sudovest; dalla spiaggia di  Los Cristianos  a  El Medano , la più lunga dell’isola con i suoi due chilometri di sabbia, paradiso dei surfisti. Grazie a un clima sempre mite i 269 chilometri di costa offrono anche in questa stagione bagni invitanti: la parte settentrionale, caratterizzata da un rilievo scosceso e accidentato, nasconde piccole cale e piscine naturali, mentre a sud si estendono spiagge sabbiose e larghe, per la maggior parte di origine vulcanica. Vicino a Santa Cruz si trova  Las Teresitas , la spiaggia più frequentata e popolare di Tenerife, realizzata con la sabbia del Sahara e orlata da palme, che qui chiamano “uva del mare”; non lontano c’è  Las Gaviotas , spiaggia di sabbia nera, lavica.  
 In questi giorni di festa il Carnevale arriva anche all’interno, lungo i sentieri del  parco nazionale del Teide , il grande vulcano di Tenerife, nonché la vetta più alta di Spagna, attraverso la foresta di  Esperanza , un trionfo di pini ed eucalipti e pietre laviche. Perfino nella  valle di Orotava , la più verde dell’isola, fino al centro di  Caldera , nel parco archeologico dove si trovano le  piramidi di Guimar , simili a quelle Maya scoperte nel 1991, e nei tanti parchi di divertimento presenti sull’isola non si smette di fare festa.  
    
