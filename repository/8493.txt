#titolo Rehn, Italia piu'sicura dopo 2011, ok a revisione Imu - Economia e lavoro - ANSA Europa
  (ANSA) - BRUXELLES, 11 GEN - L'Italia ora e' un Paese molto piu' sicuro e stabile di prima, e l'inversione di rotta risale esattamente al novembre 2011, quando si e' insediato il governo di Mario Monti, perche' prima di allora le politiche ''non erano coerenti con gli impegni di bilancio'': c'e' un nuovo 'endorsment' al governo dei tecnici nelle parole del commissario agli affari economici Olli Rehn che oggi plaude al percorso dell'Italia, avverte che i tempi difficili non sono ancora finiti, ma apre anche alla revisione di misure di risanamento come l'Imu purche' si usi prudenza. 
''Non e' mai pericoloso riconsiderare le politiche, ma e' importante che l'Italia resti sul binario del consolidamento prudente di bilancio per ottenere il pareggio, e deve stare lontana da acque agitate'', ha detto Rehn a chi gli chiedeva se non fosse pericolosa l'ipotesi di rivedere la tassa sulla casa che piu' di un candidato alle elezioni italiane ha avanzato. Per Rehn non e' un tabu' parlare di revisione di Imu soprattutto ora che l'Italia ''e' diventato un Paese molto piu' stabile e al sicuro dai rischi''. E questo e' successo a partire dal novembre 2011: ''A settembre 2011 aveva politiche non coerenti con gli impegni di bilancio'', e solo ''da novembre 2011 ha avviato misure di consolidamento piu' solide e prudenti, e per questo sono scesi i rendimenti che facilitano il ritorno della fiducia''. 
Dall'autunno 2011, spiega il commissario, gli spread si sono dimezzati e l'Italia ha cosi' risparmiato, solo per il primo anno, ''circa tre miliardi di euro''. L'andamento dei tassi in Italia dimostra anche che le tensioni sui mercati si sono allentate, ma non per questo si deve ''cedere alla compiacenza'', perche' il sistema del credito e' comunque in crisi e cittadini e imprese ancora non sentono i benefici di mercati piu' tranquilli. ''L'economia dell'eurozona e' ancora debole, i mesi a venire saranno ancora difficili, i cittadini continuano a sentire l'impatto della crisi e la ripresa ci sara' solo nel 2014'', avverte Rehn, che invita a non abbassare la guardia e a proseguire con il consolidamento dei conti perche' ''non ci puo' essere crescita sostenibile senza conti sostenibili''. 
Ma e' proprio per la scarsa attenzione alla crescita che l'Unione europea e le sue ricette a base di austerita' vengono oggi criticate. Dopo un anno di tagli e tasse e di disoccupazione a livelli record, in molti ritengono ormai che l'austerity sia il primo colpevole della recessione da cui l'Europa fatica a venire fuori. E' per questo che con il 2013 i discorsi dei leader - salvo la Merkel - sembrano spostare l'accento dal rigore alla crescita: ''Dobbiamo riformare le nostre economie per aumentare competivita' e occupazione'', spiega oggi anche Rehn, secondo cui la ricetta per uscire dalla crisi e' un mix di misure per risanare i bilanci e di riforme per far ripartire l'economia, con investimenti mirati e produttivi''.  
