#titolo Porti: Palermo; Msc, nel 2013 incremento 38% passeggeri - Crociere e Traghetti - Mare
  (ANSA) - PALERMO, 7 FEB - Nel 2013 MSC Crociere punta a incrementare del 38% la movimentazione passeggeri nel capoluogo siciliano. La programmazione della compagnia prevede, infatti, che le navi della flotta effettueranno 50 scali a Palermo, con oltre 200.000 passeggeri.     Saranno in tutto quattro le navi della compagnia che attraccheranno nel porto di Palermo durante l'anno: MSC Fantasia, MSC Splendida, ammiraglie da oltre 4.000 passeggeri, MSC Orchestra in grado di ospitare 3.000 passeggeri e MSC Lirica, nave da 2.000 passeggeri. 
''Le toccate nel porto di Palermo sono passate da 37 del 2012 a 50'', sottolinea Marco Ponticiello, Area Manager Sicilia di MSC Crociere. ''Un incremento che testimonia l'impegno della compagnia sul territorio e consolida un legame gia' forte tra MSC Crociere e la citta' - prosegue -. Gli incoraggianti risultati raccolti nel 2012 ci hanno spinto a rafforzare la nostra presenza a Palermo, con un conseguente beneficio al sistema turistico ed economico del territorio''.(ANSA).  
