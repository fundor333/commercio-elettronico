#titolo Concordia, piccola fuoriuscita carburante, riprese trivelle - Istituzioni e UE - Ambiente&Energia
  ISOLA DEL GIGLIO (GROSSETO) - Piccolo sversamento di idrocarburi stamani dalla carcassa della Costa Concordia all'isola del Giglio. A causarlo la rottura di una valvola del sistema installato a suo tempo per svuotare la nave del combustile.  
La situazione, e' stato poi spiegato dalla presidente dell'Osservatorio di monitoraggio sull'emergenza al Giglio, Maria Sargentini, e' ''sotto controllo'': la fuoriuscita e' stata ''prontamente'' bloccata e, con un cordone di 350 metri di panne stese sul mare, e' stato evitato il suo propagarsi. 
''In via di risoluzione'' poi il recupero dei fluidi fuoriusciti. Una buona notizia e' emersa dalla giornata del consiglio comunale aperto alla  cittadinanza (presenti anche i tecnici che si occupano della rimozione  della nave, rappresentanti di Costa e Sargentini):  dopo le difficolta' dei mesi scorsi sono riprese le trivellazioni sul fondale dell'isola per le piattaforme che serviranno a tirare su lo scafo. 
Sui tempi della rimozione pero' nessuna indicazione precisa: ''Marzo - ha detto Franco Porcellacchia, direttore lavori per Costa Crociere - sara' decisivo per capire i tempi finali. Dirlo oggi sarebbe un azzardo anche se siamo impegnati a fare bene e senza risparmiare risorse. Non vogliamo compromettere un'impresa affrettando i tempi''.  
''Tutto il Consiglio comunale ha potuto confrontarsi con Costa, le imprese e l'Osservatorio. Purtroppo continuiamo ad essere preoccupati perche' abbiamo chiuso il 2012 con un calo del 30 per cento'' DI turisti, ha commentato il sindaco del Giglio Sergio Ortelli che ha anche detto: ''La nostra presenza nell'Osservatorio non e' in discussione ma la comunita' gigliese rivendica il diritto a sapere e capire per avere certezze sul suo futuro''. ''L'Osservatorio lavora esclusivamente per rimuovere il prima possibile la nave e con il minor impatto per l'ambiente'', ''vogliamo fare presto e bene: naturalmente nei limiti della sicurezza delle persone che lavorano attorno allo scafo della nave e che non e' negoziabile'' le parole di Sargentini che su tempi e informazioni sulla rimozione spiega di aver chiesto chiarezza in vista della prossima riunione che si svolgera' a Firenze martedi' prossimo.  
