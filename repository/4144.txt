#titolo F1 su Sky si fa in nove e con Villeneuve jr. - Altri Sport
Accendere la passione degli amanti dei motori e andare oltre i numeri d'ascolto. Sogni e obiettivi targati Sky che, in attesa di vedere tornare in pista i bolidi della Formula 1 con i test e il Gran Premio d'Australia del 17 marzo, dà gas alla macchina organizzativa che dal 2013 porterà nelle case degli abbonati il 'Circus', offrendo una copertura totale e in Alta Definizione dei 19 GP (dieci di queste gare andranno in onda in esclusiva live, mentre le altre saranno in diretta anche su una rete 'free to air'). Quattro le principali novità della stagione televisiva, presentate nella conferenza stampa all'Autodromo di Monza: un mosaico in HD con nove canali interattivi, una squadra di commentatori d'eccezione tra cui Jacques Villeneuve e il collaudatore Ferrari Marc Gené, social media dedicati e il doppio audio Dolby per sentire rombare i motori come se fossero nel salotto di casa. Ad aprire i box della Formula 1 ad appassionati e non, oltre a Villeneuve, Gené, Carlo Vanzini e l'ingegnere ex Rai Fabiano Vandone, anche Sarah Winkhaus, giornalista tv di Sky Deutschland: "non chiamatemi la D'Amico tedesca - ha scherzato la bella conduttrice - vedevo sempre la F1 ai tempi di Schumacher con la Ferrari, sono per metà italiana per metà tedesca, e da qui è nata la mia passione". 
 Passione che sarà il filo conduttore del ritorno della tv di Rupert Murdoch nella regina della velocitàm come ammesso dal vice presidente Sport di Sky Jacques Raynaud: "la nostra ambizione è di conquistare il cuore dei motoristi, oggi presentiamo la stagione F1 mentre l'anno prossimo avremo la presentazione della MotoGp". Una stagione televisiva che accende i motori con Sky Sport F1 HD il prossimo 18 febbraio, l'inedito canale telematico (il 206) e il primo assoluto del genere, totalmente dedicato al mondo del Circus in onda 24 ore su 24 e visibile pure in mobilità grazie a Sky Go, ovunque e in qualsiasi momento. Prove libere, qualifiche e gare tutte da gustare come se si fosse in pista grazie a 3 canali 'on board', a 'Pit Lane', per essere sempre in corsia e spiare le mosse degli avversari e 'Race Control', un canale diviso in 4 mini schermi con il live di Sky Sport F1 HD, uno delle On Board, il Live Timing e il Race Tracker. 
 "E' qualche cosa di nuovo - ha esordito in collegamento video da Andorra Jaques Villeneuve, campione del mondo del 1997 e figlio dell'indimenticato campione della Ferrari Gilles - vedendo le gare in tv a volte mi arrabbio per quello che dicono gli altri, ora forse qualcuno si arrabbierà per quello che dirò io. Spero di non dire troppe cose sbagliate, mentre lavorare con Marc Gené su Sky sarà un onore. Quest'anno sarà interessante vedere cosa farà Lewis Hamilton in Mercedes". Un team quello dei piloti commentatori di Sky che un giorno potrebbe allargarsi con l'arrivo di una icona della Formula 1 come Michael Schumacher, che, dopo aver abbandonato definitivamente la pista potrebbe, come altri sui colleghi, cimentarsi nelle telecronache delle corse: "Coinvolgere anche Schumacher nel team di Sky? Avere Schumi più che una idea sarebbe un sogno - ha ammesso il vice presidente Sport Raynaud - ma già per quest'anno sarebbe stato difficile da convincere". E il prossimo, chissà.  
