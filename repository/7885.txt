#titolo De Gregorio ai pm, ho preso 2 mln in nero - Politica
 "Perché mi abbiano dato due milioni in nero me lo sono chiesto anch'io. L'ho confessato, ho commesso un reato". Lo ha detto il senatore Sergio De Gregorio, al termine della sua audizione con i pm romani, parlando del suo coinvolgimento nell'inchiesta della procura di Napoli culminata con la richiesta di giudizio immediato. "Se me li avessero dati in maniera trasparente - ha aggiunto il senatore - li avrei dichiarati come ho dichiarato un milione di euro alla Camera e sarei stato nella legge. Ho accettato un pagamento in nero, ho sbagliato e l'ho confessato al magistrato". Rispondendo alla domanda su cosa abbia dato in cambio dei due milioni in nero ricevuti da Walter Lavitola per la sua fondazione, De Gregorio ha risposto: "nulla". 
 GOVERNO PRODI CADEVA COMUNQUE DATO SOLO UN AIUTO   - "Il governo Prodi sarebbe caduto comunque. Magari lo abbiamo aiutato ad andare a casa": lo ha detto il senatore Sergio De Gregorio, riferendosi all'inchiesta napoletana, parlando con i giornalisti al termine dell'audizione davanti ai pm romani. "Non è stato un atto di arroganza politica - ha detto parlando del suo passaggio al Pdl - è stata la considerazione che il paese era impantanato a una sopravvivenza legata all'esistenza in vita di una coalizione che non andava d'accordo su nulla. Io mi occupavo di sicurezza e difesa e su questi temi non andavamo d'accordo".  
