#titolo Tobin tax: via libera Ecofin a cooperazione rafforzata a 11 - Economia e lavoro - ANSA Europa
     (ANSA) - BRUXELLES, 22 GEN - Via libera alla cooperazione
rafforzata sulla Tobin tax: lo hanno deciso i ministri delle
Finanze della Ue. Sono 11 i Paesi che potranno procedere verso
la Tobin Tax, in base alla decisione votata oggi a maggioranza
qualificata. Oltre all'Italia c'é Belgio, Germania, Estonia,
Grecia, Spagna, Francia, Austria, Portogallo, Slovenia e
Slovacchia. Astenuti Repubblica Ceca, Regno Unito, Malta e
Lussemburgo. Ora la Commissione europea potrà avanzare una
proposta dettagliata. "E' una pietra miliare", ha detto il
commissario Ue alla tassazione Algirdas Semeta, spiegando che
per la prima volta la tassazione sulle transazioni finanziarie
sarà introdotta a livello regionale. "Un blocco che rappresenta
i 2/3 del Pil Ue introdurrà questa tassa insieme, rispondendo ad
una richiesta di lungo corso dei cittadini", ha detto il
commissario.    Per l'Italia la Tobin Tax, già introdotta, darà un gettito di
circa un miliardo di euro, ha ricordato il ministro
dell'Economia Vittorio Grilli al termine dell'Ecofin che ha dato
il via libera all'introduzione della tassa in undici Paesi Ue. "Come Italia siamo già intervenuti e l'abbiamo fatto nella
consapevolezza che anche altri Paesi avrebbero seguito una
strada simile, per noi sarà importante vedere l'evoluzione per
coordinare poi i futuri governi su quello che è già stato
introdotto", ha detto Grilli.(ANSA).
