#titolo Porti: Monfalcone; necessaria 'Via' per opera escavo - Porti e Logistica - Mare
  (ANSA) - MONFALCONE (GORIZIA), 10 GEN - Il Ministero dell'Ambiente ha confermato la necessita' di una Valutazione di impatto ambientale (Via) per il progetto di escavo del porto di Monfalcone. 
Lo rende noto l'Azienda speciale per il porto, precisando che ''tale disposizione determinera' sicuramente uno slittamento dei tempi di realizzazione del progetto di escavo, presumibilmente di qualche mese''. Il presidente, Emilio Sgarlata, ha gia' interessato il presidente del Consorzio Industriale di Monfalcone, Enzo Lorenzon, e l'assessorato regionale competente. 
''Continuiamo a confidare che si possa pervenire in ogni caso a dare inizio alle procedure di gara per la realizzazione dell'escavo entro l'autunno 2013 - ha concluso Sgarlata - al fine di alleviare al massimo le conseguenti implicazioni sui volumi di traffico''. (ANSA).  
