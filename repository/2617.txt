#titolo Internet: mamme hi-tech, web e tablet per gestire famiglia - Stili di vita - Salute e Benessere
     (ANSA) - MILANO, 30 OTT - Smartphone, tablet, internet:
essere mamme e' sempre piu' hi-tech. Sette madri su dieci usano
il web alla ricerca di consigli pratici per affrontare i
problemi della vita quotidiana e per trovare risposte ai loro
dubbi, e utilizzano i tablet non solo per lo svago, ma come veri
e propri strumenti educativi per i loro figli. E' il ritratto
tracciato da una ricerca del portale Nostrofiglio.it, portale di
Gruner+Jahr/Mondadori, in collaborazione con Nielsen.    Secondo lo studio, il 68% delle mamme con figli tra 0 e 5
anni ha uno smartphone, e una su quattro ha un tablet. ''L'elevata diffusione di questi strumenti - si legge
nell'indagine - e' un indizio di come le mamme di oggi adottino
velocemente le innovazioni tecnologiche per le esigenze della
vita quotidiana, nella quale sempre meno incisivo e' il ruolo
della TV''.    Le mamme, inoltre, dichiarano di passare su internet circa 3
ore e mezzo al giorno di media; l'84% si collega da casa, ma
molte (oltre un terzo) vi accede direttamente dal cellulare. Il
40% condivide sui social network immagini e video legati alla
propria famiglia, in particolare fotografie legate ad eventi ed
episodi della giornata del proprio bambino. Solo un quinto delle
mamme considera i siti come Facebook ''una rinuncia alla
privacy''; anzi, la maggior parte usa la tecnologia ''per
gestire la vita famigliare, per cercare attivita' interessanti o
per trovare offerte vantaggiose''. Il 14% addirittura consulta
ricette culinarie mentre si trova nei negozi per fare la spesa,
in modo da avere spunti e idee sui propri acquisti.    Infine, conclude la ricerca, gli strumenti tecnologici non
sono solo uno strumento individuale: la madre li condivide piu'
che volentieri con il proprio bambino, tanto che il 56% delle
donne usa internet insieme al proprio piccolo; e piu' di meta'
delle mamme che possiede un tablet lo lascia usare anche al
figlio, dato che lo considerano ''un passatempo e un gioco poco
ingombrante'' (78%) e ''capace di avere un ruolo formativo nella
crescita del bambino'' (70%). (ANSA).
