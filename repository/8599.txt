#titolo Francesco De Gregori - Protagonisti
di Francesca Pierleoni 
 Un documentario, alla Mostra del Cinema di Venezia, 'Francesco De Gregori - Finestre rotte di Stefano Pistolini, e un nuovo album 'Sulla stradà, in uscita fra due mesi, in cui "salto un turno dal raccontare l'Italia di oggi. E' un disco molto personale". Sono le due nuove tappe del percorso, senza battute d'arresto, in 40 anni di musica, del cantautore, oggi al Lido per la presentazione del film alle Giornate degli Autori. 'Finestre rotte' passerà nei prossimi mesi in tv, uscirà in dvd, e forse anche in alcune sale. Sul perché De Gregori, abitualmente molto riservato, abbia accettato di raccontarsi per Pistolini, il musicista spiega: "Conoscevo Stefano e lo stimo per il suo lavoro. Quando mi ha proposto il documentario mi piaceva l'idea di dire qualcosa di me stesso, arrivato a 60 anni. Era una cosa che non sentivo di fare in passato. Oggi ho un accettazione di me stesso diversa". L'importante però era che "non fosse un 'come eravamo', ma un 'come sono', un film legato all'oggi". In effetti, sottolinea Pistolini "non volevo fare una biografia 'vita e opere' di Francesco ma raccontarlo nel 2012, un ritratto d'artista da adulto, che viene da un lungo cammino". 
 Il regista ha seguito De Gregori per quattro mesi in tour, da luglio a ottobre, fra tappe come Torino, Segesta, la Val di Fassa e l'Auditorium Parco della Musica di Roma. Dalla narrazione emerge un artista rigoroso e libero, non 'addomesticato' ai protocolli dello spettacolo, né alle convenzioni degli schieramenti. Si fondono oltre 20 canzoni live, come La storia, La donna cannone, La ragazza e la miniera, Generale, Vai in Africa Celestino, L'aggettivo mitico, La casa, La leva calcistica della Classe '68 (in una versione alla chitarra, eseguita a casa) con conversazioni on the road (letteralmente, visto che i dialoghi sono stati ripresi sull'autostrada verso Foligno), prove e momenti dietro le quinte, incontri con musicisti come Cristina Donà, Vasco Brondi, Giovanna Marini, e Ambrogio Sparagna. Un ritratto che guarda anche all'Italia che De Gregori attraversa: "E' l'elemento da cui sono partito, andargli dietro dalle Alpi alle Piramidi - dice Pistolini -. Parlare anche del Paese attraverso i suoi occhi originali ed unici". Il cantautore nel film parla anche di episodi difficili come il' processò al Palalido di Milano, subito da parte di alcuni esponenti dei collettivi studenteschi nel 1976, dopo un suo concerto: "Erano anni con un mondo giovanile in pieno tumulto, di grande vitalità ma anche con ambiguità ed equivoci. Io allora, come adesso, ero uno che esprimeva la realtà, certe tematiche, a modo proprio". Fra due mesi arriverà il suo nuovo album, 'Sulla strada'. 
 A chi gli chiede cosa racconti dell'Italia di oggi, De Gregori risponde sorridendo: "Non è che l'analisi di come vivo l'Italia sia il primo pensiero al mattino. E' un disco molto personale. Si potrebbe dire che sia, in piccolo, come un Otto e mezzo felliniano, fatto con i miei strumenti. Ci sono dentro un po' di ansie, delusioni, sogni... Salto un turno dal raccontare il Paese, come già mi era capitato di fare. D'altronde dell'Italia oggi nelle canzoni stanno parlando tutti... anche colleghi insospettabili".  
