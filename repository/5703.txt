#titolo La Russa annuncia nascita di movimento di centrodestra - Politica
"Stasera annunciamo che l'intenzione già nota di dar vita ad un movimento di centrodestra viene confermata. In accordo con il Pdl per correre in coalizione". Lo afferma Ignazio La Russa, coordinatore del Pdl, nel corso di Porta a Porta. "Ieri - dice Ignazio la Russa nel corso di Porta a Porta - c'é stato l'appuntamento di un movimento parallelo degli amici Meloni, Crosetto, Rampelli, Cossiga, un movimento che ha bisogno ancora di qualche ora per poter insieme a noi dare vita ad un movimento autonomo che non sarà composto solo da ex An. Il nome non sarà necessariamente centrodestra nazionale. L'intenzione è quella di dare più forza al centrodestra". 
 E' durato circa un'ora e mezza questa mattina l'incontro ad Arcore fra Silvio Berlusconi e Roberto Maroni, per chiarire le intenzioni di Pdl e Lega per le alleanze in vista delle elezioni in Lombardia e delle politiche. L'incontro era slittato da ieri sera. 
 Non deciderà però oggi la questione delle alleanze il Consiglio federale della Lega Nord: è per questo che è stata rinviata la conferenza stampa annunciata ieri per il dopo Federale. A quanto si è appreso infatti, per Maroni "c'é bisogno ancora di qualche giorno", per non interrompere il dialogo avviato. 
 L'incontro decisivo dovrebbe essere quello di venerdì, quando Silvio Berlusconi e Roberto Maroni si ritroveranno ancora una volta 'faccia a faccia' per provare a siglare un'intesa definitiva. A quanto raccontano dal Pdl il Cavaliere avrebbe dato il suo via libera alla candidatura di Roberto Maroni alla Regione Lombardia. In 'cambio' il Carroccio darebbe il suo ok ad un'alleanza per le elezioni politiche con il Pdl. Berlusconi verrebbe indicato come il leader della coalizione e poi, spiegano sempre dal Pdl, in un secondo momento con il Carroccio si deciderà il candidato premier. Il segretario della Lega, già nella riunione a palazzo Grazioli con Berlusconi, si era detto disponibile ad appoggiare il Cavaliere come leader della coalizione e a ragionare sull'ipotesi che il candidato premier sia Angelino Alfano. La riunione è stata dunque rinviata a venerdì in attesa di capire meglio anche le 'mosse' del premier Mario Monti a cui il Cavaliere ha rinnovato l'invito a guidare una coalizione di moderati. 
 BERLUSCONI IN PRESSING SU MONTI. MA ANNUNCIA, VIA L'IMU  
di Teodoro Fulgione 
 L'unica certezza della lunga giornata del Pdl, più che mai diviso tra i montiani di 'Italia Popolare' e gli 'irriducibili' guidati da Giorgia Meloni e Guido Crosetto, é che Silvio Berlusconi è tornato in campo. Il Cavaliere va in pressing su Mario Monti affinché accetti di "federare" i moderati e "battere la sinistra come nel 94' ". Ma allo stesso tempo usa toni da campagna elettorale contro "la politica economica del governo dei tecnici", ribadendo che "l'Imu va assolutamente abolita": tema, quest'ultimo, che gli valse l'inaspettato recupero nella campagna elettorale del 2006 contro Romano Prodi. Due posizioni che il segretario del Pdl, Angelino Alfano, pare condividere appieno quando, parlando alla platea di 'Italia popolare' a Roma, sfida la sinistra ("Credono di avere già vinto ma si sbagliano") e invia un messaggio a Monti: "La chance che nel 94' era di Berlusconi ora tocca a Monti raccoglierla - dice - La storia a volte offre circostanze irripetibili". 
 Berlusconi deve tener conto dei 'mal di pancia' interni al Pdl. Nella riunione di 'Italia Popolare' i montiani del partito (in sala ci sono Roberto Formigoni, Gianni Alemanno, Maurizio Lupi, Fabrizio Cicchitto, Gaetano Quagliariello, Maurizio Sacconi) offrono al professore la loro leadership ed attaccano l'Udc di Pier Ferdinando Casini che - spiegano nei loro interventi - "alla fine vuole allearsi con la sinistra". 
 Berlusconi invia un messaggio ad apertura della manifestazione al teatro Olimpico di Roma. "Nell'attuale contesto il professor Monti potrà essere il federatore" dei moderati che sono "la maggioranza nel Paese", scrive. "Condivide i miei, i vostri, i nostri stessi ideali: quelli della grande famiglia dei Popolari europei". 
 Sono parole che non piacciono però all'altra ala del partito, quella riunita da Crosetto e dalla Meloni. 'Il gigante e la bambina', come li hanno soprannominati affettuosamente i partecipanti alla riunione dell'Auditorium della Pace di Roma, al contrario giudicano che "Monti non sia l'orizzonte" e che "la candidatura di Berlusconi sarebbe un errore". Un ultimatum di minaccia di scissione. 
 Difficile che agli 'irriducibili' anti-montiani siano bastate le dichiarazioni dello stesso Berlusconi quando nel pomeriggio su Canale 5 spiega che "cambiare orientamento della politica" fiscale "del governo dei tecnici che hanno preso alla lettera le indicazioni dell'Europa". "La ricetta" che la Germania propone - dice - "é qualcosa che se applicato ad una economia in sviluppo ha risultati ma su una economia già in crisi porta alla recessione". 
 Berlusconi - spiega chi gli è vicino - non è spaventato dall'idea che Monti possa presentarsi con una sua lista che, in base ai sondaggi che il Cav ha in mano, non rappresenterebbe un problema. Il vero pericolo - spiegano le stesse fonti - sarebbe la conseguente spaccatura del Pdl. Un pensiero sintetizzato, seppur non esplicitamente, da Cicchitto dal palco di 'Italia Popolare': "Monti può vincere se aggrega i moderati - sottolinea - Farebbe errore se si mettesse a ritagliare forza da forza, perché il centro è destinato ad avere vita difficile". Alla finestra c'é poi il rapporto con la Lega che rischia di mettere in crisi i rapporti interni nel Pdl. Ma anche le giunte di Veneto e Piemonte, ora guidate dai 'lumbard'. Quella più in bilico al momento sarebbe la giunta di Roberto Cota in Piemonte. Quanto alla Lombardia, Formigoni accusa il Carroccio di "aver tradito" ed aver fatto cadere la sua giunta: "Ora non può pretendere di indicare il candidato governatore del centrodestra", aggiunge il 'Celeste' indicando l'ex sindaco di Milano, Gabriele Albertini, come l'uomo giusto per il Pirellone. Il Cavaliere gioca di rimessa e continua a mantenere un filo diretto con Maroni, al punto da rientrare a Milano proprio per incontrare il segretario del Carroccio. E sullo sfondo resta l'ipotesi di un ticket Maroni-Gelmini per il Pirellone. 
   
    
