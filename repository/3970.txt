#titolo Roma, dall'Olimpo una vista e sapori da dei - In Breve - Terra&Gusto
  Il Roof Restaurant L'Olimpo dell'Hotel Bernini Bristol si rilancia. Ha rinnovato il proprio look con un restyling moderno ed elegante e offre un nuova carta dedicata ai piatti della tradizione romana rivisitati con gusto, leggerezza e contemporaneita'. Il restyling volge uno sguardo al passato senza rinnegare il legame con il futuro. Un viaggio fra diverse epoche e stili in un gioco elegante di linee, dove l'attenta ricerca dei dettagli e degli oggetti e l'utilizzo di materiali innovativi e leggeri avvolge il cliente del Roof Restaurant L'Olimpo in un'atmosfera fresca e rilassante. 
   
 Il concept creativo dell'ambiente vede l'alternanza tra black and white: i grandi vasi bianchi a delineare gli spazi riservati, i tavoli in cristallo nero e le sedie in pelle bianca sono gli elementi d'arredo che sottolineano i volumi degli spazi, creando un effetto cromatico di scenografico contrasto.   La luce, trait d'union fra l'interno e l'esterno, si accorda alla sobrietà del restyling volutamente in bianco e nero ma allo stesso tempo  si coordina armoniosamente con i colori di Roma al variare della luce del giorno e delle stagioni. 
   
 Per quanto riguarda invece il menu, lo chef Michele Simioli e la sua brigata di cucina, ha affinato la sua filosofia di cucina semplice puntando su prodotti di grande qualità, certezza della loro provenienza, sapori puliti e profumi freschi, esaltando  sempre le materie prime di stagione. Ed ecco, per fare qualche esempio proposte come il tortino di panzanella con baccala' in tempura, tagliolini di grano arso, cubetti di agnello alla cacciatore e millefoglie croccante al pistacchio.  
