#titolo FOCUS: Bacio lesbo, una coppia sfida repubblicani - Associate
  (dell'inviato Marcello Campo)    (ANSA) - DES MOINES (IOWA) - Sono state sedute una accanto all'altra per una ventina di minuti in terza fila, nella sala del teatro del Merrill High School, ascoltando pazienti lo svolgimento del Caucus. Giovani e carine, avevano ciascuna attaccato sulla maglietta un adesivo di Rick Perry. Poi, pero', appena il rappresentante di Newt Gingrich ha cominciato a parlare di valori familiari, si sono guardate negli occhi e in un attimo si sono lanciate in un bacio appassionato, tra la sorpresa generale. Tuttavia, nessuno tra il pubblico numerosissimo ha fiatato, e tutto e' scivolato via tranquillo. Pochi minuti dopo, stessa storia. Stavolta, mentre a prendere la parola era il fan di Rick Santorum. E loro, si sono di nuovo avvinghiate in un abbraccio fortissimo baciandosi a lungo. Poi, sempre sorridendo, si sono staccate l'adesivo che avevano sulla maglia e lo hanno buttato per terra. Anche stavolta nessuno ha fatto una piega, anche se qualcuno ha cominciato a guardarle male.     ''Siamo qui per fare una provocazione non violenta'', ha chiarito una di loro al cronista dell'ANSA presente in sala. ''Vogliamo che anche a destra ci sia maggiore rispetto verso i diritti degli omosessuali. Serve parita' nei diritti. Basta con i tabu'. Tutto qua''. Quanto alle prossime elezioni presidenziali, ammettono che devono ancora decidere per chi votare: ''Al momento ci definiamo indipendenti, sceglieremo se andare a votare piu' avanti''.  
