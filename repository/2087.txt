#titolo Siria, Papa: basta violenza e sangue - Mondo
  CITTA' DEL VATICANO - Il Papa ha rivolto  un ''pressante appello'' perche' in Siria ''si ponga fine a ogni violenza e spargimento di sangue'' e ''non venga risparmiato alcuno sforzo nella ricerca della pace, anche da parte della comunita' internazionale'' con ''dialogo e riconciliazione'' per ''un'adeguata soluzione politica del conflitto''.    Quando Benedetto XVI si affaccia al balcone della residenza estiva dei papi a Castelgandolfo per recitare l'Angelus con fedeli giunti da ogni parte del mondo, i combattimenti sono gia' ripresi dalla prima mattinata ad Aleppo, dove solo ieri ci sono stati 168 morti, 94 dei quali civili. Papa Ratzinger spiega che continua a ''seguire con apprensione i tragici e crescenti episodi di violenza in Siria con la triste sequenza di morti e feriti, anche tra i civili, e un ingente numero di sfollati interni e di rifugiati nei Paesi limitrofi'', e chiede ''che sia garantita la necessaria assistenza umanitaria e l'aiuto solidale''. ''Chiedo a Dio - aggiunge Benedetto XVI - la sapienza del cuore, in particolare per quanti hanno maggiori responsabilita', perche' non venga risparmiato alcuno sforzo nella ricerca della pace, anche da parte della comunita' internazionale, attraverso il dialogo e la riconciliazione, in vista di una adeguata soluzione politica del conflitto''.   Il Pontefice ha da poco lanciato il suo appello, quando le agenzie internazionali registrano la richiesta del  consiglio nazionale siriano di una riunione straordinaria del consiglio di sicurezza dell'Onu per fermare i massacri di civili ad Aleppo. E il ministro degli Esteri italiano Giulio Terzi esprime  ''parole di grande dolore per le vicende di Aleppo di ieri e di questa mattina dove ci sono state azioni cosi' violente contro la popolazione civile''.      Il Papa e la sua diplomazia seguono con attenzione l'evolvere della situazione in Siria, e in piu' occasioni Benedetto XVI e' intervenuto con appelli pubblici, come lo scorso aprile durante l'Urbi et Orbi del giorno di Pasqua. Il 21 giugno invece, ricevendo in Vaticano la Roaco, associazione per le Chiese orientali, ha lanciato un appello per l'assistenza umanitaria e la fine delle violenze. Le parole di oggi aggiungono a quelle di giugno una accentuazione della richiesta di perseguire con decisione una soluzione politica. Come tutte le diplomazie anche quella del Papa teme violenze incontenibili tra ribelli e regime di Assad e che la situazione imploda in modo incontrollato, con esiti devastanti per la popolazione e i profughi e con esisti destabilizzanti in tutta l'area.    Nell'Angelus di oggi il Papa ha manifestato preoccupazione anche per i nuovi attentati in Iraq, e per la situazione all'Ilva di Taranto, chiedendo per questa sforzi per una ''soluzione che tuteli i diritti alla salute e al lavoro''. Toni piu' lieti per Benedetto XVI nel ricordare che tra un anno a Rio si svolgera' la Giornata mondiale della gioventu' e nel ringraziare per la sagra della pesca che si svolge oggi a Castelgandolfo. Prima dell'Angelus invece una meditazione sul miracolo dei pani e dei pesci e sulla ''capacita' di Dio di moltiplicare ogni nostro gesto di amore''. (giovanna.chirri@ansa.it)  
