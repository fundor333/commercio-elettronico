#titolo Grillo contesta il boom dell'affluenza alle primarie del centrosinistra - Photostory Primopiano
Beppe Grillo torna ad attaccare le primarie del centrosinistra, dopo averle definite "l'ennesimo giorno dei morti della Seconda Repubblica". E mette in discussione il successo di partecipazione ai gazebo. In un tweet, cui allega un grafico che vede ritratti sullo sfondo i 'Fantastici 5' delle primarie, mette in fila i dati dell'affluenza dalle primarie di Prodi ad oggi. Poi scrive: "I giornali hanno titolato 'Affluenza record alle primarie', 'Partecipazione da record'. Aiutiamoli con questi dati". 
 GRILLO, ENNESIMO GIORNO DI MORTI II REPUBBLICA -  "Le secondarie, terziarie, nullarie del pdmenoelle di questa domenica di novembre 2013, data che verrà ricordata come l'ennesimo giorno dei morti della Seconda Repubblica": Così Beppe Grillo 'stronca' le primarie del centrosinistra. 
 Secondo il leader del Movimento Cinquestelle, le primarie del centrosinistra "sono una rappresentazione senza contenuti, un'autocelebrazione di comparse, un grottesco viaggio nella pazzia, come nell'opera satirica medioevale la 'Nave dei Folli' di Sebastian Brant che ispirò Michel Foucalt 'Perche' si vede sorgere d'un tratto la sagoma della nave dei folli, e il suo equipaggio insensato che invade i paesaggi più familiari? Perché, dalla vecchia alleanza dell'acqua con la follia, è nata un giorno, e proprio quel giorno, questa barca? La follia e il folle diventano personaggi importanti nella loro ambiguità: minaccia e derisione, vertiginosa irragionevolezza del mondo, e meschino ridicolo degli uominì". "Le primarie dei folli - aggiunge - sono un bromuro sociale, un calmante, servono a dare al popolo l'illusione di decidere, a pagamento (partecipare costa due euro), il premier che salverà l'Italia dal baratro. Chiunque diventi premier per una notte, conterà come un soldo bucato. 
 In Italia non esiste il premierato, non esiste di conseguenza neppure il candidato premier. La buffonata odierna, promossa dalla grancassa mediatica equamente distribuita e senza eccezione alcuna, non eleggerà alcun candidato premier. Il presidente della Repubblica può nominare chi crede. Costui, con un programma e una lista dei ministri, si presenta alle Camere per la fiducia. Se la ottiene diventa presidente del Consiglio. Ma, come in una Grande Follia Democratica, il posto è già occupato da Rigor Montis, implicitamente rinominato da Napolitano e invocato dai partiti per poter continuare la loro assurda recita. Anche il programma per la prossima legislatura è già deciso. Punto per punto. Taglio per taglio. Tassa per tassa. Non si chiamerà programma di governo, ma 'Agenda Monti', indiscutibile e già venduta alla BCE e agli Arabi. E' una democrazia che vive di effetti speciali, con le carte truccate dove il banco vince sempre e perdono immancabilmente i cittadini. "Una nave stipata di folli e guidata da folli, si dirige in un viaggio fantastico verso il paradiso dei folli, Narragonia, fino alla visita del Paese di Cuccagna e al tragico epilogo del naufragio finale", conclude Beppe Grillo.  
