#titolo Doha: Ronchi, grave allarme da Banca mondiale - Speciali ed Eventi - Ambiente&Energia
  ROMA - ''Un allarme sull'aggravamento della crisi climatica e' stato lanciato dalla Banca Mondiale. Ci auguriamo che dai negoziati in corso possa uscire una rinnovata speranza per tutti''. L'auspicio arriva dal presidente della Fondazione per lo Sviluppo sostenibile, Edo Ronchi, alla vigilia dell'apertura della sessione ministeriale della Conferenza delle parti della Convenzione quadro sui cambiamenti climatici dell'Onu in corso a Doha.    Il rapporto pubblicato dalla Banca Mondiale il 18 novembre scorso, in cui si prevede tra l'altro un aumento della temperatura globale di quattro gradi centigradi nel 2060, ''e' a dir poco allarmante sui possibili esiti della crisi climatica in atto'', afferma Ronchi. ''L'aumento della temperatura si manifestera' con intensita' differenziate dal punto di vista geografico: molte regioni, inclusa l'area mediterranea, sperimenteranno aumenti di 6 o piu' gradi''.    Tra le conseguenze, sottolinea, ci sono ''la perdita di porzioni di ecosistemi forestali'' causata dalla siccita', ''la diffusione degli incendi'' e ''l'acidificazione dei mari, che avrebbe conseguenze enormi sugli ecosistemi marini'', ma soprattutto il rischio di ''una riduzione della produzione alimentare''. Per questo, conclude Ronchi, ''ci auguriamo che dai negoziati in corso possa uscire una rinnovata speranza per tutti''.  
