#titolo James Franco, io fan del Mago di Oz - Speciali
Magia, illusioni, un po' di stregoneria e tanta fantasia accompagneranno gli spettatori nel regno de 'Il Grande e Potente Oz'  (SCHEDA)  il nuovo capolavoro Disney in Digital 3D diretto da Sam Raimi, il celebre regista della trilogia di Spider-Man. Distribuito in contemporanea mondiale tra il 7 e l'8 di marzo, il film sarà lanciato in Italia il 7 marzo in oltre 500 copie. L'esclusiva anteprima italiana si svolgerà martedì 5 marzo, alle 20.15, nella sala IMAX dell'UCI Cinema Pioltello (Milano). La proiezione sarà preceduta da un'esibizione dell'illusionista Antonio Casanova che, nella versione italiana del film, presta la sua voce a Knuck, un nano irritabile e panciuto che parteciperà all'avventura di Oscar Diggs. "Doppiare un personaggio è un atto di illusionismo - ha spiegato il famoso illusionista italiano - Una magia vera dove ci si trasforma in qualcun altro. E da vero illusionista, proprio come nei miei numeri di metamorfosi, mi sono trasformato in... Knuck. E questa magia è solo una parte dell'incantesimo de Il Grande e potente Oz che al cinema ci stupirà" 
 ''Da sempre sono un grande fan del Mago di Oz e ho letto tutti i libri di L. Frank Baum''. Lo ha dichiarato oggi a Londra l'attore americano James Franco nel corso della conferenza di presentazione del nuovo film in 3D di Disney dal titolo ''Il Grande e potente Oz'' che arrivera' il 7 marzo nei cinema italiani. ''Grazie a questo film - ha aggiunto l'attore -  sono ritornato alla mia immaginazione da bambino e ho potuto interpretare un personaggio che da sempre mi affascina''.   
