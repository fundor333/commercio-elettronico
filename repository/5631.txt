#titolo Laboratori e musei aperti per la Settimana della Cultura Scientifica  - Ricerca e Istituzioni - Scienza&Tecnica
  Laboratori, universita' e musei aperti in occasione della ''Settimana della cultura scientifica e tecnologica'', promossa dal ministero dell'Istruzione, universita' e ricerca dal 15 al 21 ottobre. In programma eventi e spettacoli in tutta Italia per avvicinare i piu' giovani alla scienza, come nel caso dell'iniziativa 'Scuole in scienza' organizzata dal Consiglio Nazionale delle Ricerche (Cnr). 
La Settimana della cultura scientifica, giunta alla ventiduesima edizione, vuole promuovere un dialogo costruttivo tra l'universo della ricerca e la societa' civile: ''un compito di importanza decisiva - si legge in una nota del ministero - non solo perche' contribuisce alla crescita culturale del Paese, ma anche perche' costituisce uno dei presupposti per il pieno esercizio dei diritti democratici dei cittadini, i quali sono chiamati a compiere sempre piu' spesso scelte (ambiente, genetica, energia, ecc.) che, per essere davvero autonome e responsabili, implicano una solida cultura scientifica di base.''.  
Per questo la Settimana offre un calendario fitto di eventi che coinvolgeranno ''universita', industrie, enti pubblici e privati, laboratori e musei che possono mostrare ai nostri giovani l'attivita' di ricerca scientifica nel nostro Paese, di ieri e di oggi. I giovani - continua la nota - potranno osservare direttamente gli strumenti di lavoro, le esperienze e le attivita' di ricerca e incontrare i ricercatori'', un'esperienza importante anche in vista delle scelte future di studio e di lavoro. 
Anche il Cnr scende in campo con l'iniziativa 'Scuole in scienza': in calendario cinque giorni di incontri, conferenze interattive, proiezioni e spettacoli in cui i ricercatori spiegheranno il loro lavoro quotidiano a professori e studenti di quattro istituti della Capitale (Liceo ginnasio statale linguistico Kant, Liceo ginnasio statale Tasso, Istituto comprensivo 'Parco della Vittoria' e Istituto paritario 'Highlands Institute').  
Ad aprire la manifestazione Giobbe Covatta con 'Non sono Angela', in cui l'attore spieghera' il nesso tra divulgazione scientifica e umorismo e la sua aspirazione a diventare il nuovo 'Piero Angela'. La settimana si conclude venerdi' 19 presso il Cnr con un incontro su 'Scienza e genere'.  
