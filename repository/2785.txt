#titolo Ecco la baby Jaguar. parte sfida con Bmw Serie 3 e Audi A4 - Prove  e Novità - Motori
  ROMA - Passato l'uragano delle novita' di Ginevra, la casa di Coventry ha dato in pasto ai reporter le prime uscite dell'attesa 'baby Jaguar', la nuova berlina compatta che punta a confrontarsi con i giganti del segmento Bmw Serie 3 e Audi A4. I primi prototipi della compatta Jaguar, riferisce Autocar, sono stati sguinzagliati in prova sulle strade del Regno Unito e su quelle innevate della Svezia. E le anticipazioni raccontano una berlina compatta, leggera e a trazione posteriore che promette di contribuire a ulteriori successi commerciali e di immagine del marchio britannico controllato dall'indiana Tata. Per avere un'arma in piu' nella sfida ad una concorrenza gia' in vetta alle classifiche, la baby Jaguar sara' costruita con una struttura in leggerissimo alluminio, equipaggiata con motorizzazioni quattro cilindri compatte, leggere ed efficienti per consumi ed emissioni. 
  La nuova gamma delle Jaguar di accesso, secondo quanto ha riferito alla fonte Adrian Hallmark direttore globale del marchio Jaguar, sara' assemblata su una gamma di componenti che potranno essere dimensionati per i futuri modelli XF e XJ.     L'obiettivo e' l'assemblaggio dell'intera linea di prodotto utilizzando il 90 per cento di componenti comuni. La strategia della Jaguar consistera', infatti, nell'assemblare le tre gamme di modelli - Junior, XF e XJ - sulla sola piattaforma modulare Premium Lightweight (PLA) in alluminio che ha debuttato sulla nuova Range Rover Mk4. Un piano industriale che permettera' alla Jaguar di diventare leader in termini di redditivita' sostenibile, portando a pieno regime la produttivita' della fabbrica di Castle Bromwich. 
 Dal rendering pubblicato la prima baby Jaguar appare molto simile alla XF ma un esame piu' accurato della riproduzione mostra le differenze che ne disegnano la diversa identita', come la posizione piu' arretrata della griglia anteriore, il profilo dei fari e delle prese d'aria anteriori e quello dei parafanghi posteriori. ''La vera sfida - ha detto Hallmark - e' trovare un nuovo spazio da sfruttare. Non c'e' bisogno di un nuovo modello in questo segmento. Per entrarvi abbiamo bisogno di una proposta vincente, qualcosa che sia rilevante per il cliente. E il Marchio Jaguar fara' il resto. Tutti i produttori del segmento hanno versioni diverse di successo: Coupe', Cabrio e Station Wagon con diverse motorizzazioni. Occorre la massima flessibilita' in questa classe di mercato''.  
