#titolo Concluso smantellamento turbine Latina - Nucleare - Ambiente&Energia
  ROMA - Si e' concluso a Latina lo smantellamento dell'edificio turbine della centrale nucleare di Borgo Sabotino che ha prodotto 14.400 tonnellate di cemento, tanto quanto pesa il ponte di Brooklyn. Per celebrare il traguardo, l'amministratore delegato di Sogin, Giuseppe Nucci, ha consegnato al sindaco di Latina, Giovanni Di Giorgi, parte del corpo della turbina di bassa pressione. I lavori di demolizione dell'edificio che durante l'esercizio ospitava le 5 turbine dell'impianto - una struttura in cemento armato lunga 128,5 metri, larga 35,5 e alta 24 - erano cominciati nell'agosto 2012. 
Nel corso dell'incontro, l'ad di Sogin ha illustrato le attivita' in corso e quelle programmate nel 2013. Le attivita' di decommissioning della centrale si concluderanno nel 2021 con lo smantellamento delle infrastrutture e l'abbassamento di 20 metri dell'edificio reattore, portandolo dai 50 attuali a 30 metri. Il valore della bonifica della centrale di Latina fino al prato verde e' di 704 milioni di euro.     ''Quest'omaggio al sindaco di Latina - ha dichiarato Nucci - e' simbolo del nostro impegno nel portare avanti, in modo sostenibile, la bonifica della centrale nucleare di Borgo Sabotino e restituire il sito ai cittadini, libero da vincoli radiologici. Con la conclusione dello smantellamento dell'edificio turbine a dicembre 2012 - ha spiegato Nucci - rispettiamo il programma dei lavori''. 
''La conclusione dello smantellamento dell'edificio turbine della centrale di Borgo Sabotino - ha affermato Di Giorgi - rappresenta una tappa importante nel percorso di riqualificazione dell'area della ex centrale nucleare. Un lavoro complesso che la Sogin sta portando avanti con grande professionalita' e nel rispetto dei tempi previsti, in un rapporto di grande e proficua collaborazione che ha il comune obiettivo di restituire alla citta' la possibilita' di usufruire appieno di una parte di territorio a ridosso del litorale''.  
