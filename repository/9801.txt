#titolo Marocco: espulsione eurodeputati, Schulz reagisca - Politica estera, sicurezza e difesa - ANSA Europa
     (ANSA) - STRASBURGO, 12 MAR - Che l'espulsione dei 4
eurodeputati da parte del Marocco lo scorso 6 marzo non passi
sotto silenzio e venga apertamente condannata. E' questo cio'
che chiede al Presidente del Parlamento Ue Martin Schulz
l'Intergruppo Sahara Occidentale dell'eurocamera. Il 6 marzo 4
membri dell'Intergruppo, lo sloveno liberale Ivo Vaigl, gli
spagnoli Vicent Ramon Garces, S&D, e Willy Meyer, sinistra
unitaria, e la popolare svedese Isabella Lovin, venivano espulsi
dalle autorita' marocchine all'aeroporto di Casablanca impedendo
una visita che doveva portare i 4 nel Sahara occidentale per
incontrare rappresentanti della popolazione locale, di
organizzazioni internazionali e di Ong. 
   ''Ho interrogato Schulz lunedi' all'inizio della seduta
plenaria - ha spiegato oggi a Bruxelles in una conferenza stampa
Marco Scurria, Pdl e Ppe - e' un atto grave perche' gli
eurodeputati sono stati espulsi e considerati persone non grate,
spiacevole che la risposta di Schulz sia stata vedremo, ci
aspettavamo parole di condanna per quello che e' accaduto''. Scurria ha proposto l'organizzazione ''di una delegazione
officiale con in testa il Presidente del Parlamento per andare a
vedere sul campo la situazione'' nel Sahara Occidentale.    Secondo Pino Arlacchi, Pd, S&D e vicepresidente
dell'Intergruppo Sahara Occidentale, ''l'incidente non e'
casuale e segnera' un inversione di rotta del Parlamento Ue e
spero di tutta la Ue nei confronti del Marocco''. ''Non possiamo
considerare - insiste Arlacchi - il Marocco un interlocutore
serio e neanche come un paese che vuole modernizzarsi, ma per
quello che e': una tirannide medioevale''. (ANSA)
           
