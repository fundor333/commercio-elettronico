#titolo Giappone - Elezioni 2013
Il Giappone con la 'Abenomics', il piano economico del premier consevratore Shinzo Abe, e l'Italia con le imminenti elezioni generali, ''potranno mai cambiare?'' La domanda compare sulle pagine delle opinioni dell'Asahi Shimbun di pochi giorni fa, nell'ambito di uno speciale dedicato al tema. I due Paesi, del resto, pur lontani sono tanto simili: debito pubblico enorme, invecchiamento della popolazione, crescita debole, ostacoli all'ingresso nel mondo del lavoro per giovani e donne, e un'instabilita' politica cronica a dispetto di governi con ampie maggioranze parlamentari segnate, invece, da forti fragilita'. A inizio marzo al National Museum of Western Art di Tokyo aprira' i battenti la mostra su Raffaello, con alcune decine di dei migliori capolavori del genio urbinate del Rinascimento, per la cui organizzazione ci sono voluti 4 anni di tenace lavoro e la solidita' economica del gruppo editoriale Yomiuri. Il successo e' sicuro: l'amore nipponico per cultura, moda, fashion, gastronomia e tutto quanto riconducibile all'Italia e' assoluto. 
 Nel 2009, ad esempio, gli sponsor giapponesi si fecero carico del 95% dei 32 milioni di euro necessari per l'edizione 2009 di 'Italy in Japan', manifestazione con oltre 100 eventi di vario genere di altissimo livello, tra cui tournee della Scala di Milano, mostre sull'Antico Egitto del Museo di Torino, sui Macchiaioli e sui capolavori della Galleria Borghese di Roma. Sul fronte politico, invece, l'attenzione nipponica si e' riaccesa nell'ultimo biennio per le turbolenze dell'ultimo governo di Silvio Berlusconi. La crisi finanziaria del debito sovrano dell' Eurozona, senza risparmiare il Belpaese, e i relativi riflessi sull'economia globale, hanno tracciato una realta' preoccupante, confermata dalla fuga nel 2011 delle istituzioni finanziarie nipponiche dai titoli di Stato italiani. 
 A marzo 2012, con la visita del premier Mario Monti, la prima di un presidente del Consiglio dopo quella di Romano Prodi del 2006 (se si esclude quella di Berlusconi del 2008 per partecipare al G8 in Hokkaido), l'attenzione si e' decisamente alzata. I media, tra quotidiani e tv, hanno realizzato speciali guardando con interesse alle misure di risanamento e alle riforme del Professore: tanto che piu' di un commentatore aveva ipotizzato un'opzione alla Monti per ''sbloccare il Giappone''. Le corrispondenze da Roma dei grandi quotidiani (Yomiuri, Asahi e Mainichi) si sono moltiplicate, con la consapevolezza che i destini di Italia ed Eurozona sono legati a doppio filo. E, da ultimo, i riflettori si sono accesi sul ''ritorno in campo di Berlusconi malgrado gli scandali'', con ''sorprendenti chance di successo''. 
 ''La situazione e' confusa'', ha osservato Masashi Nakamura, analista del colosso bancario Mizuho, a proposito delle elezioni del 24-25 febbraio in un report sull'outlook di Eurolandia. Italia e Giappone sono spesso menzionati come Paesi ''incapaci di cambiare e con problemi simili'', ha scritto nello speciale dell'Asahi, Bill Emmott, ex direttore dell'Economist ed ex corrispondente da Tokyo, che lo scorso anno ha dedicato un altro libro al Belpaese, 'Good Italy - Bad Italy', il cui titolo nella versione giapponese e' diventata 'Perche' le nazioni crollano - Il futuro del Giappone visto dall'Italia'. ''Sulla Abenomics (il combinato di spesa pubblica e politiche monetarie ultra espansive per superare la deflazione e tornare a crescere, ndr) e' presto per dare giudizi, anche se la ricetta sembra in liena con la tradizione del partito Liberademocratico. Resta da vedere se ci saranno riforme come la flessibilita' del lavoro. In Italia, il punto cruciale - ha osservato Emmott - e' se Monti e il Partito democratico riusciranno a prevalere e a lavorare per portare avanti le riforme''.  
