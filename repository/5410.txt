#titolo Marina Abramovic - Protagonisti
dell'inviata Alessandra Magliaro 
 VAI ALLO SPECIALE  
 L'artista serba, tra le più note performer, celebre per le sue 'sessioni' in cui utilizza il corpo per fare arte oltre ogni limite fisico e mentale, è nella giuria di Venezia 69. Ma oggi è in un giorno 'libero': alle Giornate degli autori si presenta il film di Giada Colagrande Bob Wilson's Life and Death of Marina Abramovich, in cui la regista italiana segue l'incontro tra quattro grandi artisti: il regista Robert Wilson, la Abramovic, il cantante-compositore Antony Hegarty e l'attore (e suo compagno) Willem Dafoe. "Il mio lavoro si svolge durante una performance, questo film lo fissa in un documento che tra l'altro mette insieme persone che magari mai più torneranno a lavorare insieme", dice all'ANSA la Abramovich, un vero personaggio, 65 anni, una biografia che comprende infanzia durissima con i genitori entrambi militari del Partito Comunista di Tito e una formazione che mette al centro il 'rito' e il 'dolore fisico', lo sfinimento, performance pericolose come quella in cui perse coscienza mentre era in piedi al centro di una stella comunista in fiamme e fu salvata da un membro del partito. 
 La Abramovic, che ha vinto nel '97 il Leone d'oro alla Biennale Arte di Venezia ed ha eseguito performance al Guggenheim di New York e al Moma, racconta: "Dopo Venezia andrò in Brasile per due mesi, una sorta di viaggio in cerca di ispirazione e poi lavorerò per la mia scuola di Performance Art Institute in un vecchio cinema di Hudson a nord di New York, un luogo dove accade ogni forma di arte e dove il visitatore entrando gratuitamente deve sapere di lasciare tutto alle spalle per sei ore durante le quali non può controllare le mail sul telefonino, mandare messaggi ecc.", prosegue. 
 L'esperienza alla Mostra del cinema è "felicissima: vediamo due film almeno al giorno e facciamo discussioni dopo ciascuna opera, la giuria è composta di personalità diverse, tutte con propri punti di vista nel giudicare i film". Per l'artista serba il cinema "é qualcosa di familiare: da ragazzina a Belgrado quasi scappavo di casa per andare in una specie di cineclub dove vedevo tutti i film di Kurosawa, Bergman, Visconti, Antonioni, De Sica, mentre al massimo a casa mia si vedevano in tv i discorsi di Tito e i film di guerra. Amo il cinema d'autore, detesto i film commerciali americani, sempre così ripetitivi". Poi confessa un grande sogno: "un remake di Teorema di Pasolini, mi piace tutto di quel film, l'idea di moralità, l'investigazione sul bene e male, la strada per la santità. E' stato bello incontrare qui a Venezia la produttrice di quel film Marina Cicogna, una coincidenza emozionante". 
 "Ho dei baffi assurdi vero?": esordisce così Willam Dafoe, elegante in abito scuro e camicia blu, in sintonia con la compagna Giada Colagrande che all'estero si sta facendo una buona reputazione da regista. "L'uragano Isaac ci ha costretti ad interrompere il set, ecco perché siamo riusciti ad essere qui. Questi baffi sono un'esigenza di ruolo, sono un poliziotto in Wiskey Bay e Matt Dillon è il mio informatore", dice l'attore incluso nel cast di The Nimphomaniac di Lars Von Tier. "E' una performance nella performance - sintetizza la Colagrande - non è semplicemente la ripresa, il backstage dello spettacolo teatrale di Bob Wilson sulla vita della Abramovic". La regista tornerà a lavorare con l'artista serba, con il film The Abramovic Method, tratto dalla performance omonima.  
