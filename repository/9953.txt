#titolo Elezioni: Unicef a candidati, scuola di qualita' per tutti  - ANSA per UNICEF
  Investimenti adeguati per la scuola pubblica, contrasto alla dispersione scolastica e scuole amiche dei bambini e degli adolescenti: sono gli impegni che  Unicef  chiede al futuro Governo, nell'ambito del documento in dieci punti " #vota per i bambini - Diritti in Parlamento ", che verrà presentato durante alcuni faccia a faccia organizzati dall'organizzazione con i leader candidati premier dei principali schieramenti.  
 L' Unicef  chiede innanzitutto, per quanto riguarda la scuola, di non effettuare ulteriori tagli e garantire che gli istituti scolastici siano strutturalmente adeguati e dotati di adeguate risorse umane, tecniche e finanziarie per assicurare un'educazione di qualità, prestando particolare attenzione alla valorizzazione dello status degli insegnanti e del personale che lavora a diretto contatto con gli alunni e assicurando che gli edifici scolastici rispettino la normativa sulla sicurezza delle strutture. Ancora, di estendere e migliorare i programmi a partire dalla prima infanzia, eliminare la disomogeneità nei risultati ottenuti, garantire che i programmi siano accessibili ai minorenni con particolari difficoltà d'apprendimento e a quelli diversamente abili, rispettando le tradizioni culturali per i bambini appartenenti alle minoranze. Infine, che il futuro Governo agisca affinché le istituzioni scolastiche operino in sinergia con i servizi, gli enti e le amministrazioni preposti all'educazione e alla formazione dei minorenni, promuovendo la partecipazione di tutti i bambini e gli adolescenti alla vita scolastica. In questo quadro andrebbe finalmente introdotta in modo sistematico nel sistema scolastico l'educazione ai diritti umani. "L' Unicef  monitorerà il rispetto dell'impegno sottoscritto analizzando l'operato del futuro governo. Sempre in vista delle prossime elezioni politiche, organizzeremo il prossimo 10 febbraio la grande iniziativa di piazza 'Vota per i bambini', un vero e proprio election day sui diritti dell'infanzia, che coinvolgerà adulti e bambini" ha annunciato il presidente di  Unicef  I talia ,  Giacomo Guerrera .   
