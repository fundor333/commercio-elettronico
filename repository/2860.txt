#titolo Slovenia - Mondiali Sudafrica
  Poche individualita' ma un gruppo che il ct Matjaz Kek ha saputo formare e saldare per provare sempre ad arrivare al di la' del limite consentito dai propri mezzi: questa e' la Slovenia, alla sua seconda apparizione nella coppa del Mondo e con l'obiettivo di accedere per la prima volta agli ottavi. 
 
E' difficile, nessuno se lo nasconde fra i biancoverdi di Kek, ex calciatore che faceva del carisma di leader e della grinta - non certo delle doti tecniche - le sue qualita' migliori. Eppure in questi tre anni di gestione ha compiuto un piccolo miracolo che lo ha consacrato in patria come ''mago'', ottenendo il biglietto per il Sudafrica nonostante un girone assai complicato, con Repubblica Ceca e Polonia fra gli altri. Gli sloveni hanno dovuto lasciare il primo posto alla Slovacchia, poi finita nel gruppo degli azzurri, ma poi agli spareggi hanno eliminato la Russia, uno squadrone rispetto a loro. E' proprio questo che a Lubiana tiene in vita le speranze dell'exploit: l'Inghilterra e' inarrivabile ma gli Stati Uniti sono piu' forti soltanto sulla carta, quindi il passaggio agli ottavi e' tutto da giocare. A patto di vincere la prima partita contro l'Algeria. 
 
La prima apparizione slovena ai mondiali risale al 2002, nel torneo in Corea-Giappone, dove si fermo' subito. Stavolta il solido 4-4-2 di Kek provera' - come suo costume - a difendersi e ripartire poi velocemente, sfruttando l'esperienza del suo giocatore piu' quotato, l'attaccante Novakovic del Colonia, capocannoniere con 14 gol in nazionale. Accanto a lui non manchera' l'eroe di Lubiana, Zlatko Dedic, autore del gol dell'1-0 al ritorno contro i russi (l'andata era finita 2-1) che ha fatto impazzire tutto il paese per l'obiettivo raggiunto e per l'avversario sconfitto. All'altra estremita' del campo, l'udinese Handanovic tentera' di contenere i danni sperando anche nella tenuta di una difesa che ruota sull'esperienza di Bojan Jokic del Chievo e sul fisico possente di Bostjan Cesar, centrale del Grenoble. 
 
Niente primedonne, quindi, quasi tutta la rosa gioca nel campionato sloveno o in nazioni che calcisticamente non sono di primo piano. Ma nella strada tutta in salita verso il Sudafrica, gli sloveni hanno pero' messo in mostra un gioco collettivo e una straordinaria disponibilita' dei giocatori ad aiutarsi l'un l'altro nei momenti inevitabili di bufera davanti ad avversari piu' quotati.  
Â   
