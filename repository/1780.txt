#titolo San Valentino: 200 domande e algoritmo per coppia perfetta - Stili di vita - Salute e Benessere
     (ANSA) - ROMA, 12 FEB - Bastano 200 domande e un algoritmo
per trovare l'anima gemella. L'affermazione e' stata fatta da
Gian C. Gonzaga, ricercatore del sito di incontri statunitense
eHarmony, che ha portato la sua teoria ad un vero congresso
scientifico, quello della Society for Personality and Social
Psychology, che si e' tenuto a New Orleans.    L'algoritmo, ha affermato l'esperto, ha portato a piu' di
500mila matrimoni dal 2005 a oggi, e si basa su un questionario
estremamente dettagliato, appunto 200 domande, e sul calcolo
dell'affinita' di coppia concentrato su sei aspetti, dal livello
di litigiosita' a quanto si e' estroversi, dalla spiritualita'
all'ottimismo. Piu' simile e' il punteggio, ha spiegato
l'esperto, maggiore e' la probabilita' di un matrimonio felice:
''Abbiamo compiuto studi - riporta il New York Times - che hanno
visto che dopo quattro anni di matrimonio il grado di
soddisfazione delle coppie era prevedibile sulla base di quanto
simile fosse il punteggio ottenuto''.    La matematica non e' la sola scienza che sta cercando il
segreto della coppia perfetta: secondo uno studio della Brown
university riportato dal Daily Telegraph osservando l'attivita'
cerebrale di una persona mentre guarda la foto del proprio
partner si puo' dedurre se la coppia e' solida o destinata a
sfaldarsi entro tre anni. (ANSA).
