#titolo Bilancio gruppi: ok a modifica regolamento - Politica
Sì dell'Aula della Camera alla modifica del regolamento di Montecitorio sulla disciplina relativa al finanziamento dei gruppi parlamentari, che prevede tra l'altro il controllo esterno dei bilanci. Il testo proposto dalla Giunta per il regolamento è passato con 479 sì, un no (Franco Barbato di Idv) e nove astensioni (i radicali oltre a qualche altro deputato. Il presidente Fini ha chiarito che la modifica del regolamento entrerà in vigore il 15/mo giorno dalla pubblicazione nella Gazzetta ufficiale. 
 "Il contributo è determinato avendo riguardo alla consistenza numerica di ciascun gruppo". E' uno dei punti sul finanziamento dei gruppi parlamentari. Ad ogni gruppo viene assegnato un contributo annuale "a carico del bilancio della Camera, unico e onnicomprensivo, a copertura di tutte le spese, incluse quelle per il personale, secondo modalità stabilite dall'Ufficio di presidenza". 
 Tagliare di due terzi i fondi che la Camera destina ai Gruppi: lo prevedeva un emendamento presentato da Salvatore Vassallo (Pd). La proposta mirava a ridurre il cash per i Gruppi e aumentare i servizi erogati dalla Camera. Tutti gli emendamenti sono però stati ritirati e ne sono state recepite parti, tra cui l'erogazione unica e omnicomprensiva che faceva parte dell'emendamento di Vassallo; resta alla presidenza della Camera la scelta, previa gara, della società di revisione esterna. Non è stata invece recepita la parte sui tagli dei due terzi dei contributi ai gruppi. Il regolamento è stato votato all'unanimità dalla giunta come ha riferito Peppino Calderisi.  
