#titolo L'artigianato valdostano in mostra ai piedi del Cervino - Arte e Cultura
  (ANSA) - AOSTA, 9 FEB - A due mesi dalla Fiera di Sant'Orso, la principale vetrina dell'artigianato di tradizione dell'arco alpino, i maestri valdostani si daranno appuntamento a Breuil-Cervinia per 'Lo pequieu martse' dou Brel', in programma il 30 marzo. 
Per l'occasione l'isola pedonale della localita' turistica sara' 'invasa' - dalle 9 alle 18 - dalle bancarelle di decine di artigiani che esporranno e venderanno le creazioni di una delle espressioni piu' rinomate della cultura locale, permettendo ai visitatori di avvicinarsi e di apprezzare i prodotti dell'artigianato tipico. 
Tra questi, scultura ed intaglio su legno, lavorazione della pietra ollare, del ferro battuto e del cuoio, tessitura del 'drap' (stoffa in lana lavorata su antichi telai in legno), e poi merletti, capi di abbigliamento (dalla lavorazione dei pizzi al tombolo, tipica di Cogne, alla tessitura della canapa a Champorcher fino ai sabot in legno), vimini, oggetti per la casa come taglieri in legno, marchi per il burro e per il pane e oggetti della tradizione agro-pastorale. (ANSA).  
