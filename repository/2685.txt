#titolo Primarie: staff Renzi, albo elettori è per fregare Matteo - Politica
Torna alla carica sui problemi di privacy per gli elenchi degli elettori delle primarie il coordinatore della campagna di Matteo Renzi, Roberto Reggi che ieri aveva parlato di "schedatura da regime comunista". In caso di pubblicazione dei nomi, ha detto oggi a La Zanzara su Radio 24, un professionista che vota alle primarie potrebbe avere problemi con clienti di destra. E comunque la pubblicazione dei nomi potrebbe essere anticostituzionale, ma soprattutto un modo per "fregare Matteo". 
 "Con la pubblicazione dei nomi si impedisce a quelli che non fanno parte di un partito di andare a votare. Non sono le primarie del Pd, ma del centrosinistra e più persone vanno a votare meglio è. Ci sono professionisti che non vogliono essere catalogati nella sinistra perché temono di perdere tutti i clienti che votano dall'altra parte. Una barriera all'ingresso", ha detto Reggi. 
 "Se ci fosse un albo molti elettori non verrebbero a votare - aggiunge l'ex sindaco di Piacenza - perché non vogliono essere catalogati nel centrosinistra per sempre. E poi la pubblicazione mi sembra di dubbia legittimità costituzionale. La vogliono formalmente per limitare le scorribande di soggetti organizzati, ma in realtà vogliono fregare Matteo. Sicuro". Ma gli elettori di centrodestra possono partecipare alle primarie?: "Sì, certo. Uno che ha votato centrodestra una volta o anche dieci e ora non si sente rappresentato perché non dovrebbe partecipare?". 
 BERSANI: 'REGOLA PRIMARIE SARA' 'NO BATMAN' -  "Sono stalinista se dico che non voglio trovarmi Batman a votare alle primarie con qualche decina di migliaia di sue preferenze? La regola delle primarie sarà "no Batman', voglio alcuni principi per la ditta". Pier Luigi Bersani ribatte così allo staff di Matteo Renzi contrario alla registrazione degli elettori per le primarie. 
 RENZI: 'SE PERDEREMO NON PORTEREMO VIA IL PALLONE' -  "Se non dovessimo riuscire non faremo come quelli che dopo portano via il pallone": lo ha detto il sindaco di Firenze, Matteo Renzi, candidato alle primarie del centrosinistra, che ha ribadito con queste parole l'intenzione di "aiutare chi vince" in caso di una sconfitta nella consultazione. "Non faremo - ha detto durante un incontro pubblico a Mantova - come quelli che vanno a fondare un nuovo partito". Interpellato a margine dell'incontro sulla ventilata ipotesi di un albo degli iscritti al Pd per le primarie, Renzi ha quindi rimandato a quanto già affermato ieri da Roberto Reggi, responsabile della sua macchina elettorale.  
