#titolo Mariasandra Mariani - Protagonisti
Era in mano ai suoi rapitori da oltre un anno, e per questo l'ostaggio italiano da più tempo in prigionia. Maria Sandra Mariani, 54 anni di San Casciano Val di Pesa, era stata sequestrata il 2 febbraio 2011 in pieno deserto del Sahara, nel sud dell'Algeria. Il 17 aprile la notizia dell'avvenuta liberazione. Maria Sandra fu portata via durante un attacco nell'area dell'oasi di Djanet - un luogo dove già altre volte si era recata come turista - da una quindicina di uomini armati, a soli 90 km dalla frontiera con il Niger.   Poco dopo, il 18 febbraio, la tv emiratina al Arabiya trasmise un messaggio audio della donna che, in francese, assicurava di stare bene e affermava di trovarsi nelle mani di al Qaida per il Maghreb islamico (Aqmi), la rete integralista che controlla l'immensa fascia desertica che va dall'Algeria alla Mauritania, dal Mali al Niger, al Ciad fino al Sudan, la stessa che tiene prigioniera la cooperante sarda Rossella Urru, rapita lo scorso ottobre in un campo profughi saharawi nel sud-ovest dell'Algeria. A quel primo messaggio seguirono due video: uno del 2 maggio, un altro - l'ultimo - dello scorso 21 luglio. Nelle immagini Maria Sandra appariva seduta sulla sabbia, con un velo sul capo e vestita con una jalabiya rosa, e alle spalle le estremità di tre fucili. Il video fu mostrato all'Afp da una fonte vicina ai mediatori del sequestro.  
