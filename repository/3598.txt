#titolo Usa: crociera Carnival alla deriva in Messico,4 mila a bordo - Crociere e Traghetti - Mare
  (ANSA) - NEW YORK, 11 FEB - Più di tremila passeggeri e oltre mille uomini di equipaggio sono bloccati nella nave da crociera della  Carnival  'Triumph' , che si trova alla deriva al largo della penisola dello Yucatan, nel Golfo del Messico. Secondo quanto ha riferito la compagnia in un comunicato, la panne è dovuta ad un incendio nella sala macchine, che è stato domato e non ha causato vittime, ma la nave è ora senza propulsione. Nessuno dei 3.143 passeggeri della nave e 1.086 membri dell'equipaggio e' rimasto ferito, e un rimorchiatore e' gia' in mare per raggiungere la Triumph e trainarla fino al porto messicano di Progreso, dove si prevede giungera' mercoledi' pomeriggio. 
 ''Un'altra nave della Carnival, la  Carnival Elation , e' attualmente sul luogo e sta trasferendo ulteriori scorte di cibo e bevande alla Carnival Triumph'', si legge nel comunicato, in cui si precisa anche che la nave ''opera al momento con i generatori di corrente d'emergenza''. Una volta giunti in Messico, i passeggeri saranno imbarcati su aerei per tornare negli Stati Uniti. 
 La nave era partita da Galveston in Texas giovedi' scorso. "Tutti i passeggeri sono nelle aree comuni della nave e sui ponti all'aperto perche' non c'e' aria condizionata", ha spiegato un ufficiale della guardia costiera Usa. Secondo i portavoce della Carnival, a bordo c'e' cibo a sufficienza e le toilette sono tornate funzionare. Ma Brett Nutt, marito di una passeggera, signora Bethany, ha raccontato alla rete tv Abc che la moglie lo ha chiamato dalla nave: "Mi ha detto che non c'e' acqua corrente e non c'e' luce. Piangeva al telefono". (ANSA).  
