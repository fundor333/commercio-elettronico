#titolo Ue-Iraq: sì Strasburgo a partnership, 'accordo storico' - Politica estera, sicurezza e difesa - ANSA Europa
  STRASBURGO - La plenaria di Strasburgo ha approvato a larga maggioranza l'accordo di partnership tra l'Unione europea e l'Iraq. Un  ''accordo storico'' , come e' stato definito dal Parlamento europeo, in quanto il primo in assoluto  con Baghdad . Obiettivi del trattato: il potenziamento della sicurezza e della stabilità e l'accompagnamento nella transizione democratica irachena. In un'altra risoluzione, preparata da Mario Mauro, si esprime pero' preoccupazione per le violazioni dei diritti umani. 
   
 L'accordo di partenariato e cooperazione (APC) aumenterà la collaborazione in una serie di settori, dal commercio agli investimenti per lo sviluppo. ''Lo Apc - ha detto il  relatore, Mario Mauro  - e' un simbolo della determinazione dell'Ue a svolgere un ruolo importante nella transizione dell'Iraq. Dobbiamo però sostenere le nostre ambizioni politiche e le partecipazioni strategiche con le necessarie risorse umane e finanziarie''. 
   
 Secondo l'accordo rinnovabile di 10 anni, firmato l'11 maggio 2012 e approvato oggi dall'Aula, i ministri si incontreranno ogni anno per valutare i progressi compiuti su  pace, democrazia e Stato di diritto . L'Ue inoltre aiuterà l'Iraq ad aderire allo Statuto di Roma della Corte penale internazionale. Il testo promuove anche i diritti umani e le libertà fondamentali e mira a combattere il terrorismo e la proliferazione delle armi. 
   
 In una risoluzione non vincolante, approvata per alzata di mano, i deputati esprimono forte preoccupazione per i continui atti di  violenza contro i civili , i gruppi vulnerabili e le comunità religiose, e chiedono un'azione più incisiva da parte delle autorità irachene contro la violenza interetnica e propongono una presenza ''pienamente operativa'' della delegazione Ue a Baghdad. 
   
 ''Ci deve essere organico sufficientemente e locali adeguati - e' scritto in una nota del Parlamento - e deve essere garantita piena sicurezza al capo delegazione affinchè‚ possa viaggiare in tutto il paese per monitorare i  programmi finanziati dall'Ue , il rispetto dei diritti umani e l'attuazione delle riforme''. 
   
           
