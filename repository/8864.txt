#titolo Bersani ad Ansa Forum - Elezioni 2013
"Io penso ad un riformismo temperato nel tratto, ma piuttosto radicale nelle scelte. Quando citai Papa Giovanni era per un metodo e il metodo deve essere cambiare davvero e con coraggio ma in modo da creare fiducia e rassicurazioni". Così Pier Luigi Bersani definisce il suo riformismo, nel corso del forum ANSA.  
 'SEMPRE PENSATO NON FAVILLE DAL CENTRO' -  "Ho sempre pensato che il centro non potesse incrociare qualche sommovimento profondo nel Paese. Penso sia una colossale eresia. Ho sempre pensato che una posizione centrale non avrebbe fatto faville". Così Bersani risponde a chi gli chiede una previsione sul risultato elettorale dei centristi di Monti. 
 "Quello che sta succedendo in Italia - spiega - non riguarda i micro equilibri di un centro" e "anche l'elettorato di destra in fuga non va a inseguire le posizioni moderate. Non è questa la destra in questo Paese". Ed è per questo che "ho sempre pensato che comunque il risultato di una formazione centrista non avrebbe fatto faville". 
 Sull'esito elettorale ''non ho la sfera di cristallo: penso che il nostro avversario siano il Pdl e la Lega perche' sono loro che ci hanno portato fin qui. La gente deve essere messa di fronte ad un'alternativa e noi puntiamo al governo del cambiamento. Io combatto contro Pdl e Lega, ma so che la destra esiste, cosi' come nel resto d'Europa, anche se qui e' interpretata in modo particolare, ed e' un vero contendente''. 
 'GRILLO SOTTOVALUTATO? NON DA ME' -  "Grillo è stato sottovalutato ma non da me, è da un bel po' che denunciavo questa disaffezione della gente. Perché abbiamo fatto le primarie? Il Pd è stato l'unico a fare un gesto per riavvicinare la gente alla politica". 
 'VOGLIA CAMBIAMENTO NON PORTI CUMULO MACERIE' -  Spero che ''questa voglia di cambiamento non porti a ulteriori cumuli di macerie'', dice Bersani al forum ANSA. ''In giro c'e' un disagio montante ma il cambiamento deve essere positivo. Abbiamo bisogno di cambiamento ma anche di razionalita'''. 
 "Io sono molto tollerante e non mi offendo mai, neanche per gli insulti", replica Bersani a chi gli chiede quale frase degli avversari lo abbia maggiormente colpito durante questa campagna elettorale. 
 'VORREI DOMENICA FOSSE 'DIES CANDIDA NOTA SIGNANDA'' -  "Vorrei fare una dichiarazione finale. Mi faccio e faccio all'Italia gli auguri per domenica e lo faccio in latino perché voi siete quelli che sapete il latino: che sia 'dies candida nota signanda'...", così il segretario del Pd conclude il Forum dell'ANSA, facendo riferimento allo scoop dell'agenzia sulle dimissioni del Papa.    
 La frase di Bersani, tradotta dal latino, citando Catullo, significa: "Che sia un giorno da ricordare". Un augurio, sottolinea il segretario del Pd, per il voto di domenica e lunedì prossimi. 
 'DEFICIT VA MEGLIO MA ECONOMIA REALE NON VA' -  ''Io sono contro le manovre. Il deficit inizia a essere sotto controllo, e' l'economia reale che non va''. Lo dice il segretario del Pd, ribadendo la necessita' di evitare ''avvitamenti''. 
 'SU FINMECCANICA GOVERNO POTEVA EVITARE GUAI' -  ''Io penso che nell'insieme si potevano prendere decisioni un po' piu' oneste che ci avrebbero evitato ulteriori guai. Serve un punto fermo per la messa in sicurezza dell'azienda''. Cosi' Pier Luigi Bersani, al forum ANSA, risponde alla domanda se l'ad di Finmeccanica Alessandro Pansa debba fare un passo indietro. 
 ''Finmeccanica e' la piu' grande sorgente tecnologica di questo Paese. Non possiamo mica lasciarla nei guai. Bisogna dare una mano. Il governo deve dire la sua, bisogna ripristinare la dignita' dell'azionista. I problemi a lasciarli marcire poi finiscono male''. 
 'MENO F-35 E TAV CON CORREZIONI' -  Meno F-35, il proseguimento della Tav con alcune correzioni, rispetto del Fiscal compact europeo, l'accordo Ue sulla disciplina di bilancio, accompagnato però da politiche per il rilancio. Se vincerà le elezioni, il segretario del Pd Pier Luigi Bersani rispetterà tutti gli impegni internazionali presi dai precedenti governi italiani, ma prospetta una serie di ridimensionamenti e di correzioni. 
 'RAI: RIFARE LA GASPARRI, ORA NUOVA GOVERNANCE' -  "Bisogna rifare la legge Gasparri, ciascuna impresa si faccia il suo piano industriale. Ci vuole qualcuno che proponga un piano e quindi una governance adatta". Così Pier Luigi Bersani ribadisce la necessità di cambiare la legge sul sistema radio-tv. 
 ''Fui il primo 20 anni fa a dire che un privato era troppo poco. Non ho nessun problema. Solo che adesso la parola 'parziale' ha preso molti altri significati rispetto agli anni '90. Siamo in un universo tecnologico completamente diverso''. Così Bersani risponde a una domanda sulla proposta di Beppe Grillo di privatizzare due canali Rai. "Bisogna rifare la legge Gasparri - sostiene Bersani - e bisogna che in un quadro plurale, concorrenziale, che tenga conto delle diverse modalità di accesso alla comunicazione, ciascuna impresa si faccia un suo piano industriale. Si parla sempre di canali, ma non è solo un questione di canali, ma ad esempio di capacità trasmissiva, di funzione strettamente di comunicazione. Ci vuole qualcuno che proponga un piano industriale che di solito è fatto di nuove missioni, di qualche dismissione, di un riorientamento dell'azienda". "Per fare questo ci vuole una governance che sia in grado di proporre, non può essere un ministro a fare il piano industriale - aggiunge - Bisogna fare una riforma della governance che pur con un azionista pubblico, pur con un Parlamento che dica cosa sia servizio pubblico di larga massima, con un' authority che controlla, tuttavia ci sia un amministratore delegato che abbia poteri sufficienti per presentare un piano industriale senza fare il giro delle sette chiese, perché non ne usciamo più e distruggiamo un'azienda".  
