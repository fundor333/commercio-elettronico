#titolo Nuove Tendenze - Scopri il Sudafrica - Enogastronomia
I piatti vegetariani sono molto diffusi, vista l’abbondanza di vegetali:   carote, radici di bieta, cavoli, patate e tutti i tipi di granturco ( il   Mielie e il Krummelpap  sono le principali polente) sono tra i più   cucinati. Tipiche le frittelle di zucca, l’ Amadumbe , puré di  patate  dolci e noccioline, il  Moroso , una specie di spinacio  selvatico con  cipolle e il  Chakalaka , un mix di carote, peperoni  verdi, cipolla, aceto  e chili. Il grano è usato in vari modi: il più  semplice e diffuso è il   Pap , grano spezzato e lessato, ma anche  il  Dombolo , entrambi usati come  il nostro pane. 
 Da quando il Sudafrica si è liberato, è esplosa, al suo interno, una straordinaria voglia di innovare, aprirsi, crescere e connettersi. Questo fatto, unito a nuove capacità economiche ma anche  a un passato molto ricco di scambi culturali, ha fatto sì che oggi ci si trovi di fronte a un vero e proprio simbolo mondiale di rinascita e rinnovamento. Misura di ciò la si rintraccia anche nelle nuove tendenze in cucina: a Città del Capo, all’ One Waterfront del Cape Grace Hotel lo chef Bruce Robertson  fa un vero e proprio lavoro di ricerca, come pure  Manu Guillet, al Bon Appetit, o l’italiano Stefano Strafella , star di  La Belle Terrasse , a Johannesburg. E se il  Buitenverwachting  (Cape Town) o il  Gorah Elephant Camp  (nel Parco nazionale Addo Elephant, vicino a Port Elizabeth) hanno un menu  African fusion contemporaneo ,  Le Canard  (Johannesburg) vanta un’anatra disossata, caramellata con miele e pepe nero famosa in tutto il mondo. A  La Colombe , nella tenuta vinicola  Constantia Uiltsig , la cucina afro-provenzale dello  chef Franck Dangereux  è stata più volte decorata da giurie internazionali ( la Bouillabaisse  provenzale è cucinata con pesci sudafricani). A  Franschhoek , patria dei francesi fin dalle sue origini, c’è il  Le Quartier Français , che accostando il  Cassoulet di faraona confit , il facocero brasato e il tradizionale pudding di malva sudafricano con crema inglese all’arancia e cannella provoca un vero e proprio cortocircuito intraetnico. Tappa importante nella storia gastronomica del paese è sicuramente l’ Auberge Michel di Sandton  (primo ristorante con le cinque stelle del  Tourism Grading Council of South Africa , chef  Frédéric Leloup ) e  La Madeleine di Pretoria  (uno dei primi ristoranti internazionali) dove lo chef belga  Daniel Leusch  serve incredibili gelati alla resina di pino.  
