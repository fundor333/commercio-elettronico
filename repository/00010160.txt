#titolo L'ultimo Dalla per il Pinocchio di D'Alo'  - Spettacolo
dell'inviata Alessandra Magliaro 
 Le ultime canzoni di Lucio Dalla, i disegni di Lorenzo Mattotti in cui scoprire i paesaggi del Beato Angelico, una rilettura di Carlo Collodi senza i riferimenti disneyani con i quali siamo abituati ad immaginare quel burattino di legno con cui siamo tutti cresciuti. E' il Pinocchio di Enzo D'Alò, atteso da tanti anni, più di 10, finalmente venuto alla luce e oggi alla ribalta della Mostra del cinema di Venezia in apertura delle Giornate degli autori, in sala invece a dicembre con la Lucky Red. Alla proiezione eccezionalmente anche i bambini, avendo il regista ottenuto il visto censura in tempo per Venezia. Fare film d'animazione in Italia non è semplice, neppure se sei il regista della Freccia azzurra e della Gabbianella e il gatto, un talento che a livello europeo non si discute. Una gestazione lunga, con uno stop vero e proprio quando su Pinocchio si è scatenata anche la fantasia di Roberto Benigni. Ma ora tutto questo appartiene al passato e il pubblico può deliziarsi della fantasia del talento torinese e della passione indiscussa con cui lavora. Il primo ad innamorarsene è stato Lucio Dalla. Il compagno Marco Alemanno lo ha raccontato oggi: per lui "una passione e un gioco, un modo per scatenare immaginazione e fantasia", ha detto Alemanno. "Lucio aveva buttato giù la prima strofa dei titoli di coda, l'avrebbe dovuta finire in tournee. Ho finito il testo e cantato per lui, un ultimo grande regalo". Tecnicamente Pinocchio utilizza un'animazione originale, un nuovo software canadese, che ha come unico precedente La principessa e il ranocchio, "ma siamo lontani da stereotipi americani o giapponesi". Nel Pinocchio di D'Alò si rintracciano la pittura metafisica nei disegni di Mattotti, le opere di Rossini nelle musiche originali di Dalla, e uno spirito un po' dispettoso e un po' ribelle nella sceneggiatura scritta con Umberto Marino, "fedele però al romanzo di Collodi". Quel burattino ipercinetico rifiuta di essere "figlio a misura del padre" Geppetto per vivere una vita propria di esperienze, anche sbagliate. "La sua ingenua anarchia, il suo voler essere libero e senza limiti in un mondo che si approfitta della sua diversità, della sua ingenuità. Mi sono immaginato un bambino felice di essere al mondo - spiega - capace di trasformare ogni disavventura in un episodio felice". Il cast artistico messo su da Maricla Affatato vede tra gli altri le voci note di Rocco Papaleo Mangiafoco, dello stesso Dalla Pescatore Verde. "A Pinocchio ci teneva tantissimo, si era divertito veramente, voleva fare una canzone popolare, orecchiabile, ci ha lavorato tanto, senza sosta, facendo il tema, lavorando agli arrangiamenti di Roberto Costa, registrando a Bologna tutta la colonna sonora, duettando con Marco Alemanno le strofe della canzone principale", dice Enzo D'Alò. Il film, costato 8 milioni di euro, è una coproduzione italiana (Rai Fiction) con Lussemburgo, Francia, Belgio.  
