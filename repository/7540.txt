#titolo  E' il 'momento' di Obama, batte Romney anche sui fondi - Associate
di Ugo Caltagirone E' il 'momento' di Barack Obama. Il presidente americano, in vista dell'Election Day del 6 novembre, non solo vola nei sondaggi grazie all'effetto convention, ma ad agosto ha superato l'avversario Mitt Romney anche per i fondi raccolti, oltrepassando per la prima volta dall'inizio della campagna elettorale i 100 milioni di dollari. La Casa Bianca si gode l'attimo, sperando non sia fuggente. A casa Romney, invece, si respira aria di nervosismo, tanto che lo staff dell'ex governatore del Massachusetts è dovuto intervenire per tranquillizzare e calmare le acque, dopo che nelle ultime ore si sono rincorse le voci sulle preoccupazioni dei repubblicani. Preoccupazioni per una sconfitta annunciata, se non addirittura una disfatta. "Non date retta agli ultimi sondaggi, alla fine vinceremo", affermano i responsabili della campagna elettorale di Mitt, sottolineando come molti elettori siano ancora "in stato di eccitazione" per le convention, e come molti americani siano ancora indecisi su a chi affidare il loro voto. Una dichiarazione per rasserenare l'ambiente, ma che é anche un'ammissione delle difficoltà e dei timori che agitano il campo repubblicano.Intanto Obama - dopo l'estenuante tour de force elettorale che lo ha portato dalla convention democratica di Charlotte direttamente in Florida per una due giorni di serrata campagna nel principale degli 'swing states' - si è preso un giorno di riposo. E anche per l'11 settembre - undicesimo anniversario degli attentati di al Qaida - ha di fatto sospeso i suoi impegni elettorali. Può essere soddisfatto di aver raccolto ad agosto - come ha annunciato il responsabile del suo staff elettorale Jim Messina - 114 milioni di dollari, contro i 111 milioni di Romney. Si tratta di un grande balzo rispetto ai 75 milioni affluiti nelle casse della campagna democratica nel mese di luglio. La gran parte dei donatori di Obama - oltre 317 mila - ha versato in media 250 dollari, ed è la prima volta che il presidente in questa campagna supera i 100 milioni di dollari.Gli ultimissimi sondaggi, quattro giorni dopo l'intervento di Charlotte, continuano a dare il presidente americano in testa dai tre ai quattro punti su Romney. Segno che quella della convention si sta trasformando in un'onda lunga che potrebbe davvero travolgere il candidato repubblicano. Anche perché in nove dei dieci Stati-chiave, quelli più in bilico, Obama è comunque in testa, compreso in Florida e in Ohio, i due Stati in cui in palio c'é il maggior numero di grandi elettori. Per essere eletti ce ne vogliono almeno 270 e, considerando gli Stati che tradizionalmente votano per i democratici, Obama è già a quota 225, contro quota 191 di Romney.  
