#titolo Da Land Rover la trasmissione 9 marce e l'Electric Defender - Prove  e Novit√† - Motori
  ROMA - Land Rover resta una delle aziende britanniche portabandiera nel settore dell'innovazione della tecnologia e dell'ingegneria automobilistica, un impegno che viaggia parallelamente a quello - percepito piu' facilmente dal grande pubblico - del continuo rinnovamento della gamma in base alle mutate richieste del mercato. 
Lo dimostrano due importanti novita' 'sotto al cofano' che verranno presentate al prossimo Salone di Ginevra e che - nel loro insieme - evidenziano come sia ancora vasto l'ambito su cui poter intervenire nelle 4x4 e nei suv per ottimizzare l'impatto ambientale. Al Palexpo' fara' il suo debutto l'innovativa trasmissione automatica a 9 rapporti ZF 9HP appositamente progettata per motorizzazioni disposte trasversalmente, che sara' disponibile per la gamma Land Rover entro la fine del 2013.  L'aumento del numero di rapporti - da sei a nove - consentira' una significativa riduzione dei consumi e delle emissioni di CO2, mentre la minore 'distanza' fra i vari rapporti permettera' una superiore risposta in accelerazione, esaltando le qualita' dinamiche. Con i suoi passaggi di marcia che Land Rover definisce 'eccezionalmente rapidi' e che sono descritti dalla ZF come 'sotto la soglia della percezione', la trasmissione 9HP non e' solo reattiva, ma anche versatile. 
Mentre la versione a sei marce esegue i cambi in maniera sequenziale, la 9 HP dispone di una funzione che permette di saltare i rapporti, per una scalata piu' rapida durante una brusca decelerazione o su richiesta del guidatore. Il convertitore di coppia comprende un sistema di smorzamento multistadio per partenze piu' dolci. 
Accanto alla prima trasmissione automatica a 9 rapporti mai montata su un fuoristrada, Land Rover  presentera' al Salone di Ginevra anche l'Electric Defender, un veicolo sperimentale ad emissioni zero che conserva la capacita' di muoversi su ogni terreno propria del Defender ma con i vantaggi propri della trazione 100% elettrica.     Il turbodiesel e la trasmissione di serie sono stati sostituiti da un motore elettrico da  70 kW (corrispondenti a 94 Cv) che eroga 330 Nm di coppia massima. Questa unita' e' alimentata da un accumulatore agli ioni di litio della capacita' di 27 kWh, per un'autonomia di oltre 80 km mentre nel tipico impiego a bassa velocita' del fuoristrada il funzionamento puo' essere garantito fino a 8 ore.     La batteria (che pesa 410 kg) puo' essere ricaricata in quattro ore con un caricabatterie rapido da 7 kW o in 10 con uno portatile da 3 kW. In linea con la filosofia ambientalista 'Tread Lightly' di Land Rover, la capacita' di avanzare lentamente e dolcemente offerta dal motore elettrico rende l'Electric Defender molto adatto a superare gli ostacoli senza danneggiare inutilmente la superficie del terreno.  
