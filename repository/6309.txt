#titolo Ue:bilancio; Angelilli, PE chiaro, no compromessi al ribasso - La voce degli Eurodeputati - ANSA Europa
     (ANSA) - STRASBURGO, 13 MAR - ''Il Parlamento europeo oggi ha
lanciato un segnale chiaro alla Commissione e al Consiglio:
nessun compromesso al ribasso sul bilancio'', quindi ''non solo
politiche di rigore e taglio degli sprechi'' ma ''crescita e
occupazione''. Cosi' la vicepresidente dell'Europarlamento
Roberta Angelilli (Pdl) dopo il voto di Strasburgo contro
l'attuale testo dell'accordo sul bilancio Ue 2014-2020, che
''non riflette le priorita' e le preoccupazioni espresse piu'
volte dal Parlamento europeo, ne' tantomeno la necessita' di
dotarsi di un bilancio lungimirante e flessibile, capace di
trovare il giusto spazio anche alla crescita, al lavoro e alla
coesione sociale''. Strasburgo era favorevole alla proposta
iniziale della Commissione, che e' stata tagliata di circa 100
miliardi di euro dai governi nazionali, che hanno preferito
un'intesa ''senza una chiara strategia'' ne' ''gli strumenti''
per sviluppo e investimenti in innovazione, ricerca, formazione
e infrastrutture. 
''Non possiamo accettare il deficit strutturale tra impegni
presi e risorse disponibili - ha messo in chiaro Angelilli - il
Parlamento ha ribadito la sua contrarieta' alla pratica dei
bilanci rettificativi, ovvero adottare consapevolmente bilanci
privi di risorse per i pagamenti per gli anni in corso, come e'
successo l'anno scorso per l'Erasmus e come potrebbe nuovamente
accadere per gli anni a venire''.  Per questo, conclude la
vicepresidente, il quadro finanziario pluriennale 2014-2020
''non puo' essere accettato senza che siano soddisfatte
determinate condizioni fondamentali''.(ANSA).
