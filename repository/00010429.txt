#titolo A Trento un nuovo centro di fisica delle particelle - Ricerca e Istituzioni - Scienza&Tecnica
  La fisica delle particelle e le sue applicazioni nello sviluppo di tecnologie d'avanguardia nei settori della fotonica, della ricerca spaziale, del supercalcolo e della biomedicina saranno al centro delle attività di ricerca del Trento Institute for Fundamental Physics and Application (Tifpa), il nuovo centro dell'Istituto Nazionale di Fisica Nucleare (Infn), inaugurato oggi alla presenza del ministro dell'Università e della Ricerca, Francesco Profumo. 
Nato dalla collaborazione tra Infn, università di Trento, Fondazione Bruno Kessler e Agenzia provinciale di Trento per la Protonterapia (ATreP), che hanno firmato oggi una dichiarazione d'intenti, il nuovo centro avrà sede a Povo, sulla collina di Trento, presso il dipartimento di Fisica. Una settantina i ricercatori coinvolti. 
Il ministro Profumo ha sottolineato "l'importanza strategica di questa nuova apertura sia per le potenzialità di sviluppo dal punto di vista scientifico, sia sul versante della sinergia tra istituzioni". 
Per il presidente dell'Infn, Fernando Ferroni, "in un momento così difficile per il Paese il Tifpa rappresenta una scelta di eccellenza scientifica e di innovazione". Una struttura come questa, ha aggiunto, "promuoverà anche il trasferimento della conoscenza alla società e avrà la capacità di attrarre finanziamenti europei". 
Il nuovo centro svolgerà ricerche sia nell'ambito della fisica di base, sia in quelli dell'innovazione e del trasferimento tecnologico, sfruttando infrastrutture, competenze e risorse umane già esistenti presso gli enti trentini partecipanti e potenziando specifici settori di intervento. Il centro potrà contare, ad esempio, sulle infrastrutture del Centro Materiali e Microsistemi e del Centro Europeo di Fisica Teorica della Fondazione Bruno Kessler e anche sulla nuova macchina per la protonterapia medica che entrerà in funzione entro la fine del 2013.  
