#titolo Italia 150: Venezia e il Risorgimento, i moti del 1848-49  - Italia 150
Un tamburo d'epoca del 1848 con, al fianco, le bretelle di Angelo Brunetti 'Ciceruacchio',  capopopolo romano corso in aiuto di Garibaldi e di Venezia e fucilato dagli austriaci a Porto  Tolle; ma anche una sezione dedicata al contributo delle donne venete, e veneziane in  particolare, in prima linea nei moti di piazza. Uno spazio particolare, poi, dedicato allo  scrittore Ippolito Nievo, scelto come 'testimonial' della regione Veneto per i 150 anni  dell'Unità d'Italia. Sono solo alcuni dei momenti più significativi della mostra 'La differenza  repubblicana - I volti e i luoghi del 1848-49 a Venezia e nel Veneto', allestita dal Consiglio  regionale del Veneto nell'ambito delle celebrazione per i 150 anni dell'Unità d'Italia. La  rassegna, che verrà inaugurata domani pomeriggio alla presenza del ministro per i Beni Culturali  Giancarlo Galan, intende sottolineare, racconta, attraverso 200 opere e oggetti d'epoca la  specificità del movimento di popolo che diede vita all'epica e tragica esperienza della  liberazione dagli austriaci e dell'autogoverno di Venezia durato 17 mesi. Spazio quindi al  tricolore, su cui campeggia in alcuni casi il Leone di San Marco, alle opere di artisti come  Caffi, Querena, Giacomelli, Dalla Libera e Casa. E poi ancora, i busti dei personaggi della storia risorgimentale veneziana, come Daniele Manin, Niccolò Tommaseo o la nobildonna Giustina  Renier Michiel; le divise, i tamburi e le armi, i manifesti e i proclami. "L'importante - ha  spiegato lo storico Mario Isnenghi, curatore della Mostra - era sfruttare bene l'occasione dal  punto di vista della serietà documentale e ho quindi cercato di dare un'impronta di carattere  storiografico, cercando di rispondere alle domande su cosa sia accaduto veramente, sul perché e  su cosa sentivano le genti di allora". Isnenghi, puntando sulla rivolta del 1848-49, ha detto di  aver cercato "di spiegare il contributo che le nostre genti hanno dato. La 'differenza  repubblicana' del titolo, come emerge dalla documentazione raccolta, va letta in più sensi, pur  sottolineando che non si tratta di una differenza elitaria. Innanzitutto, Venezia, di fronte a  un'Italia che allora fece la scelta monarchica, offre l'esperienza di una Repubblica. Poi, come  si può vedere in particolare nella sezione a loro dedicata, la differenza riguarda le donne, che  a Venezia erano molto emancipate". Nell'ultima delle quattro sezioni, 'In terraferma', riportando  materiali e quadri relativi alle altre province del Veneto, Isnenghi ha cercato di far capire  come "così come la resistenza è stata diversa nei diversi luoghi della regione, così il tasso di  repubblicanesimo non è stato dappertutto lo stesso"; e nel quadro delle 'differenze'' c'é il caso  del giornale veronese pro Austria. Una ricostruzione che non si basa non solo sugli oggetti  materiali esposti, ma anche sul centinaio di pagine di giornali, che fecero all'epoca registrare  una vera e propria esplosione, consultabili in formato elettronico; su cortometraggi sul  Risorgimento veneziano proiettati a ciclo continuo; musiche e canzoni popolari, tra cui il Canto  della Garibaldina, in ricordo della padovana Tonina Masanella, unica donna imbarcatasi con i  Mille di Garibaldi. Una della particolarità della mostra - come ha ricordato il presidente del  consiglio regionale Clodavaldo Ruffato, annunciando il probabile allungamento dell'apertura fino  a fine anno - è che permette al visitatore di entrare liberamente nel 'cuore' di uno dei palazzi  dell'istituzione veneziana, quel palazzo Ferro Fini che è sede stessa dell'assemblea consigliare,  dove è allestita.    
