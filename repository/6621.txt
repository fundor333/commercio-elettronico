#titolo Clima: CO2 voli, accordo Ue su stop tassa entro aprile - Industria e trasporti - ANSA Europa
  STRASBURGO - I voli intercontinentali in partenza dall'Europa o in arrivo nel vecchio continente per ora non dovranno pagare la famigerata ' tassa ' sulla CO2 prodotta, al mercato Ue delle emissioni (Ets). Europarlamento e Stati membri hanno raggiunto un accordo di massima sulla proposta dell'esecutivo europeo di '' fermare l'orologio '' e congelare entro la fine di aprile l'entrata in vigore delle nuove norme Ue, oggetto di un duro scontro l'anno scorso con le compagnie americane, canadesi, cinesi e russe. 
   
 Ma la battaglia rimane aperta, perche' l'Ue e' pronta tornare sui suoi passi se non verra' raggiunto un accordo globale per ridurre le emissioni di CO2 all'assemblea  Icao di settembre . ''O l'Icao trovera' una soluzione, oppure copriremo i voli intercontinentali nel nostro piano come previsto in origine'' chiarisce Pieter Liese, capo-negoziatore per il Parlamento europeo. 
   
 L'intesa raggiunta sullo stop temporaneo alla normativa Ue sulle emissioni delle  compagnie aeree  ''invia un segnale forte - aggiunge Mathias Groote, presidente della commissione ambiente del Parlamento europeo - sul fatto che siamo seri nel nostro appello per un accordo internazionale per il contenimento delle  emissioni dell'aviazione ''. Secondo la tabella di marcia prevista, l'intesa raggiunta a livello Ue, per diventare operativa, dovra' ora passare al vaglio della commissione ambiente del Parlamento europeo, poi della plenaria dell'Eurocamera e infine del Consiglio Ue. 
   
    
