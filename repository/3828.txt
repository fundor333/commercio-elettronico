#titolo Salute: malattie respiratorie, attenzione alle uova - Alimentazione - Salute e Benessere
     (ANSA) - ROMA, 13 FEB - Si e' aperto oggi a Verona il 16/mo
Congresso sulle malattie respiratorie promosso dal Dr. Roberto
W. Dal Negro, responsabile di Research & Clinical Governance. Occhi puntati sulle allergie alimentari, in relazione al loro
rapporto con le malattie respiratorie, ed in particolare con
l'asma che, e' stato ricordato, nel 2012 ha fatto 495 vittime. Tra le allergie quella a cui e' necessario fare piu' attenzione,
senza distinzione d'eta', e' quella alle uova. 
  ''Le allergie alle uova e' il piu' forte predittore
riconosciuto di allergie respiratorie nei bambini e negli adulti
di asma - afferma Nunzio Crimi, professore ordinario di malattie
respiratorie presso la facolta' di Medicina e Chirurgia
dell'Universita' di Catania - I pazienti che hanno sia allergie
alimentari che asma rischiano maggiormente reazioni
anafilattiche e mortali. I pazienti asmatici o con patologie
respiratorie croniche e con allergie alimentari ricorrono sei
volte di piu' ai pronto soccorso per le forme piu' gravi di
asma''.     Gli esperti hanno spiegato quali sono gli alimenti che
provocano piu' allergie. Per i bambini da 0 a 3 anni sono latte
e uova, con sintomi quali eczema, orticaria, vomito, diarrea. Da
1 a 3 anni sono alimenti quali latte, uova, nocciole e arachidi
ad aumentare il rischio di incorrere in allergie: i sintomi sono
eczema, diarrea, dolori addominali e sibili. Nella fascia d'eta'
3-4 si aggiungono il grano, la soia e la frutta, provocando
disturbi gastrointestinali, asma, rinite ed eczema. I bambini
dai 7 a 15 anni, mangiando frutta e vegetali, nocciole e
arachidi, pesce e frutti di mare, rischiano maggiormente: i
sintomi allergici piu' comuni sono sindrome orale allergica,
asma, rinite, disturbi gastrointestinali e anafilassi. Negli
adulti, sia maschi che femmine, ad alzare la percentuale di
rischio sono frutta e vegetali, nocciole e arachidi, semi,
pesce, frutti di mare e grano. Sindrome orale Allergica, asma,
rinite, disturbi gastrointestinali e anafilassi sono i sintomi
piu' comuni. Per riconoscere questa tipologia di problematica
occorre fare molta attenzione ad una serie di sintomi, perche'
un'allergia alimentare non curata potrebbe causare l'anafilassi,
e quindi la morte. In particolare i segnali si dividono in
sintomi gastrointestinali, sintomi cutanei, sintomi respiratori
e asma bronchiale fino allo shock anafilattico. I fattori che
provocano principalmente le allergie sono il consumo eccessivo
di un alimento, un consumo prolungato e abbondante, un uso
esclusivo dell'alimento, o anche una predisposizione genetica. ''In tutto il mondo abbiamo alimenti che aumentano il rischio di
allergia - spiega il prof. Nunzio Crimi - nei Paesi scandinavi
e' il pesce, negli Stati Uniti le arachidi, nei Paesi
mediterranei i crostacei e i molluschi, le lumache in
Portogallo, il sedano nella Svizzera tedesca, la frutta fresca e
i vegetali nell'Europa del Sud''.(ANSA).
