#titolo 1 settembre - Speciali
dell'inviato Francesco Gallo 
 VENEZIA - Si sapeva che l'umanità di Ciprì, anche senza Maresco, sarebbe stata piena di personaggi brutti sporchi e cattivi (con qualche eccezione per dare ancora più contrasto), ma questa volta nel film  'E' stato il figlio' , in concorso alla 69/a edizione della Mostra del cinema di Venezia - dove stamane alla prima stampa è stato accolto da applausi - la cattiveria, specie nel finale, fa davvero paura. Anche perché ricorda il nostro presente come l'attualità della tragedia. 
 A brillare fino al parossismo, oltre al protagonista, Toni Servillo, c'é anche tutto il cast di questo film pieno di maschere grottesche segnate dalla loro povertà e da quella del quartiere palermitano in cui si svolge la storia negli anni Settanta. Tutto inizia con la camminata volgare e ignorante di Nicola Ciraulo (Servillo), evocato da Busu (Alfredo Castro), uno che alle poste di Palermo racconta, proprio come la voce narrante della tragedia greca, storie per chi le vuole ascoltare. Ciraulo é soltanto un poveraccio. Uno che vive, come un parassita, smembrando parti metalliche di navi dismesse. Il suo è un lavoro sporco, come lo sono i suoi compagni e la sua stessa famiglia. Insieme a lui vivono infatti la segaligna moglie Loredana (Giselda Volodi), Tancredi (Fabrizio Falco), figlio ventenne tanto buono quanto inetto, la piccola Serenella, carattere ribelle da maschiaccio, e i genitori di Nicola. Ovvero nonno Fonzio (Benedetto Raneli), che vive in simbiosi con un ventilatore, e nonna Rosa (Aurora Quattrocchi), silenziosa, ma dura quanto occorre. Insomma una famiglia che non se la passa troppo bene fino a quando, in uno scontro di mafia, viene uccisa per sbaglio la piccola Serenella. Un dolore grande, ma che si esaurisce subito quando Nicola scopre che potrebbe avere un rimborso dallo Stato pari a 220 milioni. 
 E qui inizia la vera tragedia della famiglia Ciraulo. Perché quei soldi tanto desiderati vengono spesi già prima di riceverli. Ai Ciraulo ora nel quartiere si fa credito, sono dei signori. E mentre la famiglia va sempre più a rotoli e deve ricorrere al più 'doppio' degli strozzini, arrivano finalmente quei soldi e, con loro, il riscatto sociale definitivo. Un riscatto da ottanta milioni (é quello che è rimasto alla famiglia dopo l'effetto usura) che diventerà il simbolo di una ricchezza che non c'é davvero, ma che si può mostrare in strada, nel quartiere, con una fiammante Mercedes di colore blu. Ma una macchina così bella e spropositata è già di per se stessa carica di tragedia. Un graffio sul parafango destro e tutto precipita. E allora a prevalere, al di là di ogni giustizia, sarà la legge della sopravvivenza. Quella che il mondo femminile conosce ancora con più forza di quello maschile. La famiglia Ciraulo deve continuare a vivere ed è solo questo che conta. Come? Lo si scoprirà nel travolgente finale.  
