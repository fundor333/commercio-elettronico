#titolo Gli studenti genovesi alla scoperta dei lavori del porto - Porti e Logistica - Mare
  (ANSA) - GENOVA, 7 FEB - 270 studenti, 45 docenti, 6 istituti di istruzione tecnica e professionale coordinati dall'Istituto  ''Nautico S.Giorgio'' , 23 realta' che operano nei diversi comparti del Porto di Genova. Sono questi i numeri di  ''Students at work'',  un progetto promosso da Direzione Scolastica Regionale, Capitaneria di Porto e Autorita' Portuale di Genova, che permettera' agli studenti di fare una esperienza di alternanza scuola-lavoro presso una delle realta' imprenditoriali del settore marittimo. 
 Per i ragazzi si tratta di un'occasione unica per scoprire alcune delle centinaia di professioni che contribuiscono ogni giorno allo sviluppo del porto di Genova e che, per molti di loro, rappresentano una prospettiva importante di sbocco occupazionale.     ''Sono attivita' che noi consideriamo fondamentali per poter avviare i ragazzi al mondo del lavoro - ha spiegato Carmela Pagano, Vice Direttore dell'Ufficio Scolastico Regionale - Questo progetto lo consideriamo importantissimo perche', per la prima volta, investe tutto il mondo portuale e non soltanto la navigazione''. 
Il progetto, presentato oggi in Capitaneria di Porto, e' realizzato in collaborazione con Confitarma, Confindustria, Assagenti, Spediporto, Genoa Port Center, Agenzia delle Dogane e Consorzio delle Riparazioni Navali. ''E' il terzo anno che abbiamo iniziato il rapporto con i giovani, principalmente dell'Istituto Nautico - ha spiegato il Comandante della Capitaneria di Porto di Genova, Amm. Felicio Angrisano - per avvicinarli a quel mondo che ci accomuna. Un'iniziativa che ben rappresenta il nuovo modo di vedere la scuola, non solo didattica ma che inserisce i giovani nel mondo del lavoro''.  (ANSA).  
