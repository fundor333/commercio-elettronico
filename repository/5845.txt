#titolo Rivoluzione Sgarbi - Arte e Cultura
     (ANSA) - TORINO, 30 NOV - La Biennale di Venezia si conclude
idealmente a Torino con una grande mostra che e' una
dichiarazione di guerra ''alla mafia nell'arte contemporanea'':
cosi' Vittorio Sgarbi, nella veste di curatore, ha lanciato 
un'iniziativa - in programma a Torino Esposizioni dal 19
dicembre al 30 gennaio - che promette di essere
''rivoluzionaria''.    La ''mafia'' cui si riferisce Sgarbi e' quella che porta
nelle sale sempre ''i soliti nomi, quelli che i critici
ritengono essere gli unici degni di essere visti dal pubblico''. ''Io - spiega - ritengo Usellini uno dei trenta pittori italiani
del XX secolo. Posso o non posso dirlo? Invece quelli parlano
sempre di Fontana, di Burri e di pochi altri. Non se ne puo'
piu'. Mazzonis cos'e', uno stronzo?''.    A Torino, in quella che e' la versione subalpina del
padiglione Italia-Piemonte della Biennale lagunare, sbarcheranno
non meno di seicento artisti, tutti compresi in una lista, molto
piu' ampia, che Sgarbi ha cominciato ad assemblare da diverso
tempo avvalendosi, talvolta, persino delle segnalazioni e dei
consigli di persone estranee al mondo dell'arte come scrittori,
cineasti, docenti universitari. L'elenco non e' ancora ne'
completo ne' definitivo (''Lo chiuderemo alle ore 17 del 19
dicembre'', avverte Sgarbi) ma promette diverse sorprese:
''L'unico criterio che seguo - dice il curatore - e' la dignita'
del lavoro dell'artista. Non ha importanza se le sue opere mi
piacciono o no. Prendiamo Adriana Faranda, che realizza
fotografie creative con allusioni a' la Magritte: la includo
perche' e' una ex terrorista o la escludo perche' e' una ex
terrorista? Niente di tutto questo. La includo come artista
perche', come artista, e' al di sopra della soglia
dell'esistenza''.    La mostra ospitera' anche lavori di ceramisti (grazie alla
consulenza di Enzo Biffi Gentili) e di fumettisti (alla scelta
ha collaborato Santo Alligo).    ''Non e' possibile - ha aggiunto Giorgio Grasso,
l'organizzatore dell'evento - che siano i critici a decidere,
con i soldi dei contribuenti, quello che puo' vedere o non
vedere il pubblico. Sgarbi ha portato la democrazia nell'arte. Molte mostre, quelle con i soliti nomi, sono noiose. Questa
sara' una mostra divertente. E sara' una mostra anomala, perche'
non ricevera' contributi dallo Stato: li metteremo noi, con i
nostri finanziatori''.    L'evento sara' ospitato dai 12 mila metri quadrati della sala
Nervi e, a questo proposito, Sgarbi non ha mancato di lanciare
qualche stilettata all'assessore regionale alla cultura, Michele
Coppola, che aveva garantito uno spazio piu' piccolo al Museo di
scienze naturali. ''Sgarbi mi ricorda uno zio brontolone - e' la
replica dell'assessore - e gli voglio bene anche per questo''. E' stato il Comune di Torino a mettere a disposizione la sala
Nervi. ''A Sgarbi - ha raccontato l'assessore comunale alla
cultura, Maurizio Braccialarghe - avevo detto 'lo spazio c'e', i
soldi no, vediamo se riesci a organizzare la mostra'. E alla
fine ce l'ha fatta. Ora saranno il pubblico e la critica a
giudicare''.    La caccia agli sponsor e' ancora in corso. Quanto al
riscaldamento degli ampi locali, provvedera' direttamente
l'organizzazione. (ANSA)
           
