#titolo Marina Militare: la nave logistica Etna alla Spezia - Porti e Logistica - Mare
  (ANSA) - LA SPEZIA, 20 FEB - Da domani, giovedi' 21 febbraio, alla metà di maggio sarà presente nella Base della Spezia, per lavori manutentivi, la Nave Etna, l'Unità della Marina Militare di Comando e Supporto Logistico A 5326. Nave Etna, che attualmente fa base nella sede di Taranto, è la quinta Unità della Marina Militare a portare questo nome. 
Costruita presso i Cantieri Navali di Riva Trigoso, è stata varata il 12 luglio 1997 e consegnata alla Marina Militare il 29 luglio 1998. Prima Unità di Supporto Logistico della Marina Militare, è unica nel suo genere. Le sue caratteristiche di impiego la rendono estremamente flessibile, capace di operare con diversi profili: Unità rifornitrice di Squadra, di Supporto logistico, di supporto sanitario, sede di Comando Complesso. La base di Spezia - precisa la Marina Militare - offre spiccate capacità di manutenzione, sia per le peculiarità dell'Arsenale che per l'indotto industriale ligure, caratterizzato da expertise di primo piano in questo settore.(ANSA).  
