#titolo Alberi 'allungano vita',con loro moria boom decessi in Usa - Natura - Ambiente&Energia
  ROMA - La 'Natura' e' vita e salute per noi: quando gli alberi muoiono anche le persone muoiono di piu': infatti l'aumento delle morti di alberi in alcuni stati Usa, dovute a un parassita venuto da oltreoceano, e' stato affiancato a un'insolita impennata dei decessi degli abitanti delle regioni limitrofe, soprattutto per cause cardiovascolari e respiratorie. 
Il misterioso legame tra la moria di alberi e la morte delle persone e' emerso in una ricerca pubblicata sulla rivista The American Journal of Preventive Medicine e condotta da Geoffrey Donovan del Servizio Forestale Usa. 
Tanti studi in passato hanno mostrato che la natura fa bene alla salute umana: una ricerca ormai datata dimostro' che individui convalescenti dopo un intervento chirurgico si riprendevano prima e avevano meno complicanze postoperatorie se la finestra della loro stanza dava su un parco, sul verde, piuttosto che se affacciava su un muro, su una costruzione. 
In questo nuovo studio gli esperti hanno indagato la relazione tra la presenza di un parassita (punteruolo smeraldo del frassino, un coleottero che sta devastando sia le colture forestali sia l'alberatura urbana in Usa) che ha falcidiato qualcosa come 100 mila alberi tra 1990 e 2007 in 15 stati Usa, con la mortalita' in quelle regioni, tenendo conto di tutti i fattori demografici che potessero inficiare i risultati. I dati sono stati raccolti dal 1990 al 2007 e l'analisi e'stata fatta nel 2011-12. E' emerso un aumento della mortalita' per cause cardiovascolari e respiratorie nei paesi infestati dal parassita. Nei 15 stati dell'area di studio, il parassita e' risultato associato a un surplus di 6113 decessi per malattie respiratorie e a 15.080 decessi in piu' del normale per malattie cardiovascolari. Un mistero della natura: gli alberi di certo fanno da filtro naturale contro l'inquinamento (basti pensare che gli alberi di Washington ripuliscono l'aria in misura equivalente a quella di togliere quasi 28 mila vetture dal traffico urbano) e ormai molti studi hanno collegato lo smog ad aumento del rischio cuore e delle malattie respiratorie. Ma forse gli alberi nascondono un potere in piu', oltre a darci ossigeno e aria pulita ci fanno ''respirare'' allentando stress e tensioni quotidiane.  
