#titolo Ian Bolin nuovo chief transformation officer di Infiniti - I Protagonisti - Motori
  ROMA - Infiniti, il marchio di lusso del Gruppo Nissan, ha annunciato la nomina con effetto immediato di Ian Bolin nel ruolo di chief transformation officer, cioe' di responsabile della strategia di crescita del brand, a livello globale. Questa posizione, di nuova creazione, prevede che Bolin operi presso la sede della direzione internazionale di Infiniti a Hong Kong, riportando direttamente a Johan de Nysschen, presidente di Infiniti. 
Bolin ha iniziato la sua carriera presso Rolls-Royce e Bentley ed entra a far parte di Infiniti dopo un'esperienza in Audi AG, dove nella sua ultima posizione era senior manager con responsabilita' del mercato sudafricano. Nell'ambito del Gruppo Volkswagen - si legge nella nota di Infiniti - Bolin si e' distinto, in particolare, per le doti di leadership dimostrate nel processo di trasformazione di Audi of America, cui ha preso parte come responsabile della strategia. 
''Questa nomina sottolinea l'importanza che ha per noi la trasformazione del marchio Infiniti a livello internazionale - ha dichiarato Johan de Nysschen, presidente di Infiniti - e la sua eclettica formazione professionale, la sua vasta esperienza nel mondo dei marchi di lusso e la sua comprovata capacita' nella creazione di organizzazioni aziendali altamente performanti giocheranno un ruolo fondamentale nel nostro progetto di rilancio della cultura dell'eccellenza all'interno di Infiniti e nella nostra strategia focalizzata sull'acquisizione e la fidelizzazione di clienti a livello internazionale''. 
Bolin ha studiato in Germania e negli Stati Uniti. Ha conseguito diplomi di laurea in international business, marketing e lingua tedesca presso la Marquette University di Milwaukee e successivamente un MBA presso la Thunderbird School of Global Management di Phoenix.  
