#titolo Bari non supera esame Smart city - Rifiuti & Inquinamento - Ambiente&Energia
  BARI - Manca ancora il piano di zonizzazione acustica, il progetto del filobus benche' ultimato stenta a partire, alcuni indicatori ambientali restano insufficienti e il verde a disposizione e' poco. Risultato: Bari non supera l'esame della smart city. E' in sintesi il bilancio della tappa barese del Treno Verde di Legambiente e Ferrovie dello Stato Italiane che segnala nel capoluogo pugliese un inquinamento atmosferico entro i limiti e i decibel di poco oltre la norma durante la notte. 
Circa 2.000 le persone che hanno visitato il Treno Verde in questo fine settimana e che hanno partecipato alle mostre interattive e ai dibattiti sulle prospettive per la citta' di Bari. Durante la sosta a Bari del treno e' stato eseguito il monitoraggio scientifico delle polveri sottili e dei rumori cittadini a Largo 2 Giugno. 
Secondo quanto emerso dalle analisi del laboratorio mobile nei tre giorni di campionamento (dall'8 al 10 marzo), i valori delle polveri sottili, altamente dannose per la salute dell'uomo, non hanno mai superato il limite giornaliero di 50 g/m3 come previsto dalla legge. Le medie registrate sono state di 22g/m3 per il primo giorno, 19g/m3 nel secondo e 23g/m3 nel terzo. 
Sotto controllo anche i valori relativi a benzene, biossido di zolfo, monossido di azoto, monossido di carbonio e ozono. 
''Questi risultati non devono far abbassare la guardia sul tema dell'inquinamento in citta' - commenta Francesco Tarantini, presidente di Legambiente Puglia -. La realizzazione del Park & Ride, dei cicloparcheggi, i parcheggi di interscambio hanno gia' avviato un percorso di cambiamento della mobilita' urbana dimostrando che c'e' un impegno per il miglioramento ambientale del capoluogo ma restano ancora delle problematiche da affrontare e risolvere in tempi brevi''. Secondo Tarantini, e' necessario ora avviare il servizio di filobus che permetterebbe l'alleggerimento del traffico cittadino; servono nuove zone a traffico limitato e l'ampliamento dell'estensione delle piste ciclabili. Infine, e' necessaria la definizione del piano di zonizzazione acustica per la citta' che possa tutelare la cittadinanza dall'inquinamento acustico. 
Ma non e' solo il perfezionamento del sistema di mobilita' a non permettere a Bari di essere una citta' smart. Ancora troppo poco il verde a disposizione dei cittadini, circa 2,57 mq per ogni abitante di fronte alla media nazionale di circa 10 mq. 
Insufficiente anche il lavoro sulla raccolta differenziata che si ferma al 18% contro la media nazionale delle grandi citta' che arriva al 28%. Da monitorare il livello di inquinamento acustico, anche se i limiti sono stati oltrepassati di poco: sul limite di 65 dB (A) in fascia diurna, i risultati del rilevamento sono stati rispettivamente di 66,5, 63,6 e 61,4 decibel. Per il limite notturno, che e' di 55 dB (A) i risultati sono stati di 57,8, 60,0 e 59,8.  
