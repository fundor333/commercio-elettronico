#titolo L'ultimo giorno del Papa sui giornali esteri - Diario Vaticano
"L'ultimo saluto di Benedetto XVI". L'addio di Papa Ratzinger al soglio di San Pietro rimbalza sulla stampa mondiale aprendo gran parte dei siti dei principali quotidiani planetari. Che ripercorrono il difficile pontificato di Benedetto sottolineando al tempo stesso "le scoraggianti" sfide che attendono il suo successore. 
 In Gran Bretagna "Benedetto XVI lascia il Vaticano nel suo ultimo giorno da Papa" titola la  BBC  che riportando le parole di un cardinale presente all'addio del pontefice scrive: "E' un uno di quei momenti che puoi descrivere solo con 'elettrizzante ed emozionante''. E sempre sull'emittente si evidenzia come il successore debba "continuare il lavoro iniziato da Benedetto per affrontare il tema degli abusi sessuali". Il  DAILY TELEGRAPH  titola "Benedetto XVI lascia il Vaticano per l'ultima volta" mentre il  GUARDIAN  titola "Il Papa promette obbedienza al successore" e in un editoriale elenca le "tre, scoraggianti" sfide che attendono il nuovo pontefice: "un Vaticano ostruzionista, una cronica carenza di sacerdoti e una congregazione mondiale di fedeli che si restringe". 
 In Francia  LE MONDE , oltre alla cronaca del saluto del Papa, pubblica un'intervista a Leonardo Boff, "teologo e vecchio amico" di Ratzinger, secondo il quale "Benedetto XVI è stato un eminente teologo, ma un Papa che ha deluso". "Benedetto XVI, semplice pellegrino" è il titolo scelto da  LIBERATION  mentre  LE FIGARO  scrive: "Benedetto XVI promette un'obbedienza incondizionata al suo successore". 
 In Germania  DIE WELT  titola "Benedetto inizia l'ultima tappa del suo cammino terreno" mentre la  F RANKFURTER ALLGEMEINE ZEITUNG  si sofferma sul rifugio temporaneo del pontefice, Castel Gandolfo e riportando le parole di un residente evidenzia: "Qui é un uomo, si è sempre trovato a suo agio". 
 In Spagna  EL PAIS  apre con il titolo "Il Papa al suo addio, 'sono un pellegrino nella sua ultima tappa'" e in un editoriale dal titolo "Il punto d'arrivo del Papa 'interruptus'" osserva come le dimissioni giungano su un pontificato "segnato dalla battaglia (persa) contro il mondo moderno". In un'altra analisi il foglio madrileno quindi si chiede: "Sarà una Chiesa con due papi?". "Il Papa saluta: sono un semplice pellegrino che affronta la sua tappa finale", è invece il titolo di apertura de  EL MUNDO . 
 Oltreoceano "Il Papa lascia il Vaticano" è il titolo che campeggia su  WALL STREET JOURNAL, WASHINGTON POST e NEW YORK TIMES  che rimarca le parole di Ratzinger secondo il quale il Conclave dovrà "essere come un'orchestrà. 
 "Il Papa dice addio" èn infine il titolo con cui aprono gran parte dei quotidiani sudamericani, dall'agentino  EL CLARIN  al venezuelano  EL UNIVERSAL  mentre l'emittente panaraba  AL JAZEERA  sottolinea "Il regno di Benedetto XVI è giunto alla fine".  
