#titolo Brasile - Mondiali Sudafrica
  Come in ogni Mondiale, il Brasile si presenta da grande favorito, ''perche' noi siamo obbligati a vincere'', come ha detto il ct Dunga appena arrivato in Sudafrica nel ritiro 'blindato' di Randburg. 
Eliminata nei quarti nel 2006, per mano della Francia, la Seleçao e' decisa a riscattare quella brutta figura con l'Hexacampionato, quel sesto titolo da conquistare quest'anno in Sudafrica e non nel 2014, quando la nazionale oroverde sara' la squadra di casa e puntera', casomai, alla settima stella. 
Le possibilita', come ha dimostrato anche la Confederations Cup dell'anno scorso, ci sono tutte e del resto il Brasile e' abitato a convivere con il peso del pronostico, visto che nella sua marcia di avvicinamento al Mondiale ha dovuto risolvere soprattutto problemi di abbondanza. Pressione popolare a parte (qualsiasi risultato che non sia la vittoria sarebbe considerato deludente), ogni allenatore vorrebbe essere nei panni di Dunga, che dopo la competizione iridata lascera' comunque vada. 
Come tutti i suoi predecessori l'ex centrocampista della Fiorentina viene criticato per alcune esclusioni eccellenti, come quella di Ronaldinho. Il Gaucho non rientrava piu' nei suoi piani tattici, ma quello sul n. 80 del Milan non e' l'unico 'tormentone' che ha rischiato di complicare il lavoro del tecnico: c'e' stato infatti anche quello sui due giovanissimi gioielli del Santos Neymar e Paulo Henrique Ganso, reduci da un'ottima prima parte di stagione al punto che gran parte della critica avrebbe voluto vederli nella nazionale che giochera' in Sudafrica. A chi voleva Neymar titolare sostenendo che sia il nuovo Pele', Dunga ha risposto cosi': ''Il nuovo Pele' non e' ancora nato, se lo fosse non solo lo avrei convocato ma gli avrei anche detto di scegliere lui i 22 compagni''. Stop alle polemiche quindi, compresa quella finita sul nascere per Adriano. Le attuali condizioni fisiche dell'Imperatore neo-romanista, dieci chili in sovrappeso e molti allenamenti saltati nel Flamengo, hanno impedito che si rimpiangesse piu' di tanto la mancata convocazione dell'ex interista. 
Oltretutto una voce autorevole come quella di Pele' aveva bocciato la possibilita' che i suoi presunti 'eredi' potessero andare in Sudafrica, cosi' come appariva decisamente prematuro l'inserimento nella nazionale maggiore del futuro interista Philippe Coutinho, 'stella' del Vasco e calciatore dotato di classe cristallina. Meno spiegabile, e questo si' potrebbe rivelarsi un errore, la mancata chiamata di Hernanes del San Paolo, da almeno due anni il miglior centrocampista del Brasile. Ma il modulo di Dunga non prevede la presenza di un 'regista', perche' nel 4-2-3-1 (trasformabile in un classico 4-4-2) allestito dal tecnico in mezzo al campo devono starci due mediani, Gilberto Silva e Felipe Melo, molto simili al Dunga calciatore, e non ci sono spazio per i piedi buoni di uno come Hernanes, al quale il ct ha preferito gente sicuramente inferiore come Josue' e Kleberson. 
Cosi' Dunga continua per la sua strada, forte dei risultati, visto che da quando allena il Brasile ha vinto, oltre alla Confederations Cup, la Coppa America e poi il girone delle qualificazioni sudamericane, con 9 successi, 7 pareggi e solo 2 sconfitte. La gente non ha dimenticato i tre 0-0 consecutivi in casa con Argentina, Colombia e Bolivia, ma la Seleçao li ha poi riscattati con cinque vittorie di seguito, tra cui quelle in Uruguay (0-4) ed Argentina (1-3), conquistando la qualificazione per il Sudafrica con tre turni d'anticipo. 
Questo e' il Brasile, che nel 2009 ha battuto due volte i campioni del mondo dell'Italia (2-0 e 3-0) e per la prima volta nella sua storia ha anche uno dei tre migliori portieri del mondo (l'interista Julio Cesar). In attacco deve ancora risolvere il rebus di chi far giocare tra Luis Fabiano, Nilmar e Robinho, ma avercene di questi problemi....  
