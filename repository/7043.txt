#titolo Influenza: superato picco, ora casi diminuiscono - Medicina  - Salute e Benessere
     (ANSA) - ROMA, 20 FEB - Dopo aver raggiunto il picco la
scorsa settimana, la stagione influenzale 2012-2013 ha iniziato
la sua fase discendente: nella settimana dall'11 al 17 febbraio
il livello di incidenza e' stato di 9,20 casi per mille
assistiti, per un totale di 558mila casi stimati di sindrome
influenzale, e circa 3,9 milioni di casi a partire dall'inizio
della stagione. Lo rende noto l'ultimo bollettino della rete
Influnet dell'Istituto superiore di sanita' (Iss).    La fascia d'eta' piu' colpita e' stata quella dei bambini al
di sotto dei cinque anni, con un'incidenza di 24,15 casi per
mille assistiti. In tutte le fasce di eta' si osserva pero' una
diminuzione dell'incidenza, tranne che in quella dei giovani
adulti tra i 15 e 64 anni, dove e' rimasta a 7,63 casi per mille
assistiti, come nella settimana precedente. Le regioni piu'
colpite sono risultate Marche, Emilia-Romagna, Lazio, Campania e
provincia autonoma di Trento. L'andamento della curva epidemica
e' comunque simile a quello della passata stagione influenzale. 
(ANSA).
