#titolo Italia 150: su Rai2 alla scoperta de 'I nuovi mille' - Italia 150
A Partinico, in Sicilia, Letizia combatte la mafia con la sua telecamera. E' così giovane da sembrare bambina, eppure ha saputo resistere a minacce e intimidazioni di Cosa Nostra. Nella Napoli di Scampia, Rosario, 22 anni appena, lavora con la cultura per togliere i ragazzi alla strada e salvarli dalle mani della camorra. A Genova, Laura, giovane avvocato, ha difeso gratis da ingiuste accuse di violenza un gruppo di manifestanti del G8. A  150 anni  dall'Unità d'Italia , Rai150 su Rai2 a mezzanotte e mezzo dal 13 ottobre va alla ricerca dei I Nuovi Mille. E trova nella 'generazione precaria' degli anni Duemila un esercito di giovanissimi pronti a mettersi in gioco e a impegnare le loro vite per una idea, per la comunità, il sociale. Firmato da Federica Cellini, giornalista della squadra de La Storia siamo noi, volto un anno fa di  'Citizen Report ' ,  I Nuovi Mille , è un viaggio alla scoperta di storie di partecipazione, di coraggio, creatività, inventiva. Un lungo percorso attraverso l'Italia, che con la complicità di una redazione diffusa di vlogger e video maker - racconta presentando il programma il direttore di  Rai 150  Gianni Minoli  - ha fatto scoprire tantissime storie di ragazzi che con il loro coraggio, la loro passione potrebbero rendere l'Italia un paese migliore". In tutto dieci puntate, una anche sulla politica, con tre storie per volta, commentate da storici, intellettuali, artisti. 
 (Nella prima, giovedì, intervengono lo storico Alberto Maria Banti di Pisa e Valerio Mastrandea). Giovane anche la sigla, firmata dal rapper napoletano Lucariello. Scritta con la collaborazione di Vittorio Cosma e Giuliano Sangiorgi dei Negramaro, farà parte di un album ('I nuovi millé Sugar) i cui proventi andranno alla  Fondazione Po.l.i.s , una struttura promossa dalla Regione Campania, impegnata ad aiutare i parenti delle vittime innocenti della criminalità. Obiettivo, spiega Minoli, dare attualità al discorso sul Risorgimento. Ma anche "stimolare una identificazione dei nuovi Mille. Tanto che si comincia con dieci puntate (al termine di ognuna andranno in onda le lectio magistralis dei grandi nomi da Scalfari ad Amato che si sono occupati di Risorgimento) ma "se arriverà ancora materiale siamo pronti ad una nuova serie". Perché di storie un po' eccezionali, racconta  Federica  Cellini , ne sono arrivate tantissime, da Nord a Sud. In Italia, "i giovani hungry e foolish di Steve Jobs ci sono". In sala, entusiasta, c'é il neo direttore di Rai2  Pasquale D'Alessandro . Da lui, che con Minoli ha lavorato, arrivano i complimenti per l'idea e la realizzazione del programma. Non c'é già più , però, quando i cronisti chiedono il perché di una programmazione in così tarda serata: "La tv è quello che trasmette - risponde Minoli- tutto il resto sono chiacchiere. Se i palinsesti negli ultimi 20 anni sono cambiati poco il problema è di chi fa i palinsesti". La Rai, sostiene l'inventore di Mixer e de La Storia Siamo Noi, "deve rifare il patto con il Paese. Credo sia davvero il momento - dice- di ripensare cosa significa servizio pubblico. In tutta Europa, in Germania, in Francia, in Spagna si sta già facendo. Avere il 50 per cento dal canone e 50 per cento dalla pubblicità è un equivoco da sciogliere, perché consente alibi in tutte le direzioni. E ha poco senso mantenere un servizio pubblico al 45 per cento di share, quando in tutta Europa la tv pubblica è al 30 per cento". Certo, conclude, "il modello di governance attuale della Rai rende tutto molto difficile".  
