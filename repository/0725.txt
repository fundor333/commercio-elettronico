#titolo Nadia Tolokonnikova - Protagonisti
Per i suoi fan è la 'filosofa', per i suoi detrattori la mente diabolica di un gruppo sacrilego. Lei, nel frattempo, cita Kant e Solzhenytsin, nel nome della libertà d'espressione. Ecco Nadia Tolokonnikova, il volto più noto e sexy delle Pussy Riot, condannata oggi a due anni di carcere, assieme alle altre due sue compagne, per aver interpretato una preghiera anti-Putin nella cattedrale di Mosca. Musicista, street-artist, provocatrice: sono ormai 4 anni che la 22enne Nadia vive sull'onda della contestazione. Nata a Norilsk (nord della Russia) e iscritta all'ultimo anno di Filosofia all'Università Statale di Mosca, grazie anche al marito Piotr Verzilov - dal quale ha avuto una figlia di 4 anni, Era - si unisce appena maggiorenne a 'Voina' (Guerra), collettivo di writer e artisti di strada noto per le sue sortite provocatorie. In una di queste, alla vigilia delle elezioni che sancirono la vittoria di Dmitri Medvedev, cinque coppie del movimento inscenarono una performance di sesso di gruppo nel Museo di Zoologia di Mosca, dal titolo 'Nascita di un orsetto' (Medvedev, in russo, significa appunto orso). Tra queste c'era anche Nadia, allora all'ultimo mese di gravidanza. L'episodio segna l'ascesa della Tolokonnikova negli ambienti 'underground' della capitale. Lasciato Voina, diventa uno dei membri più in vista delle Pussy Riot, movimento femminista che fa del punk il suo inno contro il Cremlino. Fino alla preghiera anti-Putin del 21 febbraio, a causa della quale Nadia e due sue compagne - Maria e Katya - sono arrestate. Ma la fama della leader non si ferma. Davanti ai giudici, lo scorso 8 agosto, si distingue citando Montaigne, Socrate e Solzhenytsin, mentre oggi, in una lettera ai fan, fa riferimento a Emmanuel Kant e al "miracolo" dei principi morali dell'umanità. Nel frattempo, il suo caschetto bruno, gli occhi neri e le labbra carnose catturano l'attenzione di Playboy, che la vorrebbe in copertina. La giustizia russa, oggi, l'ha condannata a due anni di carcere. Ma ora, la sua ultima provocazione suona quasi come un presagio: quella di Nadia e delle Pussy Riot è stata comunque una vittoria, nel segno del dissenso  
