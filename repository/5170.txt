#titolo Brian De Palma - Protagonisti
dell'inviato Francesco Gallo 
 "E' un film sulle donne e per le donne, dove gli uomini vengono scopati, gli viene data una botta in testa..., ma non ho certo voluto con questo lavoro delineare una filosofia sul rapporto tra uomini e donne". Così, oggi al Lido, Brian De Palma (Carrie lo sguardo di Satana, Scarface, Vestito per uccidere) ha commentato 'Passion', ultimo film in concorso in questa 69/a edizione della Mostra internazionale d'Arte Cinematografica, che si chiude sabato. Il film, che ha diviso alla prima stampa, è stato accolto da qualche applauso e qualche buu e racconta la spietata lotta di potere in un'agenzia pubblicitaria tra Christine (Rachel McAdams), spietata dirigente di una multinazionale pubblicitaria, e la sottoposta Isabelle (Noomi Rapace). Tra di loro c'é amore lesbo e anche competizione etero quando quest'ultima si ritrova a letto con uno degli amanti, Dirk (Paul Anderson) della sua capa. A queste due donne si aggiunge l'assistente Dany (l'attrice tedesca Karoline Herfurt) segretamente innamorata di Isabelle. "Non è vero che le donne di questo film sono cattive. Certo, sono capaci di far paura, di essere manipolatrici, intriganti, attraenti. Insomma, come tutte le donne, coprono l'intera tavolozza dei sentimenti e ti possono pure far piangere" aggiunge il regista. 
 La Rapace, invece, ci tiene a dire: "Sia donne che uomini possono essere molto crudeli se ci sono competitività e potere. Quando ci sono queste cose, l'unico obiettivo è vincere, non c'é tempo per essere emotivi. E' una guerra all'ultimo sangue". E se non bastasse la Rapace parla anche del sesso femminile come una forma di controllo: "entrambe le due protagonista usano il sesso come arma più che come mezzo di contatto con gli altri. Il mio personaggio Isabelle ha come una sessualità bloccata. Usa Dirk solo per portarlo dalla sua parte come forma di potere, per controllarlo. E la stessa cosa fa con Rachel, la bacia, ma soprattutto la studia". 
 Remake americano del francese 'Crime d'amour' di Alain Corneau (2010) con Kristin Scott Thomas e Ludivine Sagnier, il film è stato riproposto solo "perché - ha spiegato De Palma - era un ottima idea, perché era sexy e perché ci potevo inserire il mio balletto (Il pomeriggio di un fauno". Sull'uso di una prospettiva onirica in molte scene del film dice De Palma: "gran parte del film fa pensare che l'assassino sia Isabelle. Molte cose portano a credere che lei abbia la motivazione più forte, ma il fatto che poi lei spesso vive delle cose in sogno fa pensare, allo stesso tempo, che sia innocente. Spiega, infine, Noomi Rapace, famosa per il suo ruolo dell'introversa e psicolabile Lisbeth Salander nella serie Millennium: "forse è un po' vero che faccio spesso ruoli borderline. Non mi ci vedo però troppo in una romantic- comedy. Ma le mie scelte sono legate a quello che leggo e trovo più interessante. E' vero mi piacciono i rapporti complicati, quelli che hanno qualcosa dentro. Ma vengo appunto da un film (Dead Man Down di Niels Arden Oplev), che ho appena girato in Usa, in cui interpreto una ragazza molto piacente e bella". Le musiche del film sono di Pino Donaggio.  
