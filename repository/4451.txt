#titolo Cresce l'attesa per Olanda-Spagna - Mondiali Sudafrica
  (ANSA) - ROMA - Spagna-Olanda sarà una finale inedita ai Mondiali: le due nazionali non si sono infatti mai aggiudicate il titolo andando cosi' ad aggiungersi ai 7 Paesi sin qui capaci di vincere la Coppa del Mondo ossia Brasile (5 titoli), Italia (4), Germania (3), Argentina ed Uruguay (2 ciascuno), Francia ed Inghilterra (1 a testa). L'Europa si porterà avanti nel computo dei titoli complessivamente vinti, rispetto al Sudamerica: 10 a 9 e chi vincera'  sarà la prima selezione europea a conquistare il titolo lontano dal proprio continente. 
 E si tratta di una novita' di non poco conto, che interrompe un'alternanza durata ben 38 anni, dai Mondiali cileni del 1962 vinti dal Brasile, quella della squadra vincitrice proveniente una volta dal Sudamerica e una volta dall'Europa. Dopo il trionfo brasiliano in quel Mondiale sfortunato per l'Italia (fuori con lo 0-2 coi padroni di casa), nel 1966 tocca all'Europa con l'Inghilterra che vince la Rimet in casa nella famosa finale del gol-fantasma. 
Quattro anni dopo ecco i primi mondiali messicani, nel 1970, e la vittoria sudamericana di nuovo del Brasile, il 4-1 nella finale con l'Italia e i sei minuti di Rivera. Poi nel 1974 si torna in Europa e vince la Germania in finale con l'Olanda per 2-1, epilogo che si potrebbe ripetere domenica, Spagna permettendo. 
Nel 1978 si va in Argentina e la sudamericana che trionfa e' la squadra di casa, in una finale vinta con l'Olanda per 3-1 ma molto contestata dagli 'orange' a causa di aiuti veri o presunti alla 'Seleccion'. Nel 1982 l'alternanza premia di nuovo un'europea ed e' l'Italia di Bearzot a battere in finale la Germania: il punteggio e' 3-1 come quattro anni prima. 
Nel 1986 si torna dopo 16 anni in Messico ed e' di nuovo Argentina. E' il Mondiale di Maradona, della 'mano de Dios', 3-2 in finale alla Germania. Italia '90 partorisce la stessa finale di quattro anni prima ma la legge non scritta vuole che vinca l'Europa, nei panni della Germania, 1-0 su rigore. 
Il 1994 porta alla ribalta gli Stati Uniti che ospitano i Mondiali per la prima volta. E' il turno del Sudamerica e vince il Brasile in finale contro l'Italia come nel 1970, ma stavolta ai rigori. Quattro anni dopo a rappresentare l'Europa sul podio dei vincitori c'e' per la prima volta la Francia, che gioca in casa, e fa 3-0 al Brasile in finale.Infine le tre edizioni degli Anni Duemila. Nel 2002 si va per la prima volta in Oriente, e il Mondiale co-ospitato da Giappone e Corea premia ancora il Brasile (2-0 in finale alla Germania). 
I tedeschi sperano di avere la rivincita quattro anni dopo in casa loro ma invece e' l'Italia l'europea sul trono, con i rigori sulla Francia, e' storia di ieri. Il primo Mondiale in Africa avrebbe dovuto premiare quindi una sudamericana, Brasile e Argentina erano in effetti favorite, e invece sara' per la seconda volta consecutiva la squadra di uno stesso continente a sollevare la Coppa, stavolta l'Europa, come non succedeva appunto dal 1962, ma in quel caso era stato doppio Brasile. 
  
 Se poi vincera' la Spagna, le 'Furie Rosse' avranno ripetuto l'impresa della Germania, che nel 1972 vinse gli Europei e due anni dopo i Mondiali, e della Francia, che vinse prima i Mondiali nel 1998 e gli Europei due anni dopo   
   
