#titolo 'Copernicus' è il nuovo nome del programma europeo di osservazione della Terra - Ricerca e Istituzioni - Scienza&Tecnica
  'Copernicus' è il nuovo nome del programma di osservazione della Terra della Commissione europea, precedentemente noto come Gmes (monitoraggio globale per l'ambiente e la sicurezza). L'annuncio è stato dato dal vicepresidente della Commissione Antonio Tajani durante il Consiglio 'Competitivita''. 
Copernicus è un insieme di servizi che raccolgono dati e forniscono informazioni usando i satelliti e i sensori terrestri per osservare l'ambiente e i fenomeni naturali che avvengono sul nostro pianeta. In un mondo in cui il rischio di catastrofi naturali e di altro genere è in aumento, Copernicus mira a monitorare le condizioni dell'ambiente terrestre, marino e atmosferico e a migliorare la sicurezza dei cittadini.  
''Cambiando il nome da Gmes in Copernicus rendiamo omaggio ad un grande scienziato e osservatore europeo: Nicolaus Copernicus (Niccolò Copernico)'', ha commentato Antonio Tajani. ''Così come nel XVI secolo egli è stato il catalizzatore di una migliore comprensione del mondo, il programma europeo di osservazione della terra ci consente di comprendere appieno il nostro pianeta in evoluzione e di realizzare azioni concrete per migliorare la qualità della vita dei cittadini. Il programma Copernicus è ormai giunto a maturità e tutti i suoi servizi entreranno presto nella fase operativa''.  
Numerose le  applicazioni: grazie a Copernicus è possibile infatti monitorare e prevedere i cambiamenti climatici, migliorare la gestione delle catastrofi naturali, il controllo della qualità dell'aria e degli oceani, così come ottimizzare le attività agricole e promuovere le energie rinnovabili. Permette inoltre una migliore pianificazione delle città, monitorando l'espansione urbana incontrollata e agevolando il flusso dei trasporti. 
Il programma Copernicus non è solo uno strumento per aumentare la qualità di vita dei cittadini europei: secondo le stime più recenti, avrebbe il potenziale per creare fino a 85.000 nuovi posti di lavoro tra il 2015 e il 2030.  
