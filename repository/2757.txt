#titolo Croazia: Pittella, pronta a entrare a pieno titolo in Ue - La voce degli Eurodeputati - ANSA Europa
  BRUXELLES - Il primo vicepresidente del Parlamento europeo, Gianni Pittella, é stato ieri in visita ufficiale a Zagabria, Croazia, dove ha incontrato Josip Leko, presidente del Parlamento croato. La visita è stata l'occasione per discutere della ormai prossima adesione della Croazia all'UE e delle sfide che caratterizzano l'area dei Balcani.   Pittella ha sottolineato come ''la Croazia, grazie alle numerose riforme adottate negli ultimi anni, é ormai pronta ad entrare a far parte a pieno titolo dell'Ue e non avrà bisogno di alcun monitoraggio successivo alla sua adesione''.  
   
 Il vicepresidente del Parlamento europeo ha inoltre espresso l'auspicio che i nodi irrisolti che rallentano la ratifica dell'adesione croata da parte della Slovenia siano rapidamente risolti attraverso il dialogo bilaterale. ''Sara' fondamentale - ha concluso Pittella - che la Croazia prepari la propria amministrazione ad una gestione più efficiente possibile dei fondi della politica di coesione che costituiranno una fonte finanziaria importante per l ulteriore sviluppo economico del paese''.  
