#titolo Azzurri in campo contro la violenza sulle donne - Associate
La Nazionale di calcio scende in campo contro la violenza sulle donne: e' infatti dedicata a questa emergenza - tornata tragicamente d'attualita' dopo i fatti di Palermo - la campagna che la Figc rilancera' da Parma, mercoledi' 14 novembre, in occasione dell'amichevole Italia-Francia, con una serie di iniziative e con un invito a tutte le donne a essere presenti allo stadio. 
 ''La violenza sulle donne e' un problema degli uomini'': sara'  lo slogan dell'iniziativa della Figc, alla quale hanno gia' aderito il Movimento ''Se non ora quando'' e Telefono Rosa, organizzazioni impegnate su un problema che le cronache di queste ultime ore hanno riportato alla ribalta con l'omicidio della ragazza palermitana uccisa mentre difendeva la sorella dall'aggressione dell'ex compagno. 
 Per Italia-Francia al Tardini di Parma,la Federcalcio ha deciso di disporre l'ingresso gratuito delle donne per sostenere insieme  la campagna contro una forma di violenza che va fermata: attraverso la testimonianza della Nazionale e degli Azzurri, la FIGC ''vuole richiamare l'attenzione di tutti,uomini e donne,tifosi e non tifosi,a favore di un comune impegno per una battaglia di civilta' e di sicurezza''.     Nei prossimi giorni, la Figc annuncera' le iniziative in occasione della gara del 14 novembre a Parma e fara' conoscere le modalita' per il ritiro da parte delle donne del biglietto gratuito per l'ingresso allo stadio.  
