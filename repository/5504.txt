#titolo Milionari NY spingono candidatura Christie - Mondo
Cresce di giorno in giorno la pressione sul corpulento e popolarissimo governatore del New Jersey, Chris Christie, perche' si candidi alla Casa Bianca.  
 Non solo gli strateghi del partito repubblicano, insoddisfatti della rosa di candidati sinora in lizza, ma tanti, tantissimi grandi finanziatori del Grand Old Party stanno facendo di tutto per convincere Christie a fare il grande passo: dimettersi dalla poltrona di primo cittadino del 'Garden State' e puntare ad estromettere l'attuale presidente Usa Barack Obama dalla palazzina bianca di 1600 Pennsylvania Avenue.    Dopo aver visto crescere la sua popolarita' per aver affrontato al meglio l'uragano Irene, Christie sinora ha sempre resistito alle sirene di una sua candidatura. Oggi pero' il New York Times racconta che a mobilitarsi per lui, a fare pressing, ci sono alcuni tra i piu' ricchi miliardari della Grande Mela. 
 E chissa' che, come sperano o temono in tanti, alla fine Christie non possa cambiare idea.     Tra loro c'e' Kenneth Langone, il miliardario di chiare origini italiane che ha fondato Home Depot, una catena di mega supermercati specializzati in articoli per la casa e la ferramenta. Fanno il tifo per lui anche tanti mega-finanzieri come Paul Singer, magnate degli hedge fund e David Koch, gia' da tempo segnalato come un grande sovvenzionatore dei Tea Party in tutto il Paese, considerato da Forbes l'uomo piu' ricco di New York. Tutti loro, si sono molto preoccupati dopo che Rick Perry, attualmente il 'front-runner' nella corsa repubblicana,  negli ultimi dibattiti ha fatto qualche errore appannando la sua leadership. In particolare, non sono piaciute le sue dichiarazioni contro la Social Security, il programma previdenziale pubblico e le sue incertezze in tema di politica estera. 
 Da qui la voglia di puntare su un nuovo cavallo per essere piu' competitivi contro Obama. E le voci su un suo possibile ripensamento sono aumentate negli ultimi giorni, quando un gruppo assolutamente sconosciuto, il ''comitato per il futuro dei nostri figli'' ha speso la bellezza di 1,5 milioni di dollari in spot televisivi a favore della politica di Christie.     Intanto, in attesa di capire cosa fara', il governatore del New Jersey ha dichiarato guerra al controverso reality di Mtv, il famosissimo ''Jersey Shore'', la cui ultima edizione e' stata girata in Italia, protagonisti un  gruppo di giovani italo-americani supercoatti. Christie ha preso carta e penna e ha posto il veto ad alcuni crediti d'imposta concessi ai produttori del programma, sostenendo che le imprese dei truzzi palestrati e delle ragazze volgari e tatuate ''danneggiavano l'immagine dello stato del New Jersey''. Chissa' se anche questa sia una mossa per accattivarsi voti conservatori, in vista di una clamorosa discesa in campo che sconvolgerebbe tutti gli equilibri registrati sinora.  
