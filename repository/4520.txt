#titolo Stop a test animali ed etichette cosmetici piu' chiare - Estetica - Salute e Benessere
     (ANSA) - BOLOGNA, 8 MAR - Niente piu' cosmetici testati
sugli animali da lunedi' 11 marzo ed, entro l'estate,
informazioni piu' chiare sulle etichette circa la scadenza dei
prodotti e l'eventuale presenza di ingredienti 'nano', cioe' di
dimensioni inferiori ai 100 micron, sui quali ancora si discute
sulla loro sicurezza. Questi i principali cambiamenti del nuovo
regolamento europeo sui cosmetici (numero 1223/2009),discussi 
al convegno organizzato da Unipro, l'Associazione nazionale
delle imprese cosmetiche, svolto oggi alla fiera di Bologna
all'interno del Cosmoprof, la fiera della bellezza giunta alla
46 esima edizione. Gli imprenditori italiani di Unipro ed
europei di Cosmetics Europe sono a favore del bando totale dei
test sugli animali e ritengono che rechi beneficio a tutti,
consumatori, animalisti e stesse industrie. Ha spiegato Luca
Nava, responsabile area tecnico normativa di Unipro: ''Per noi
il tema non e' nuovo, l'Europa e' gia' da tempo animal free, ma
da lunedi' non potranno essere piu' venduti nei paesi europei
neache quei prodotti i cui ingredienti sono stati testati sugli
animali in Paesi extra europei. Attendiamo quindi per lunedi' le
indicazioni della Commissione europea che, oltre a confermare 
il divieto, indichera' alle imprese come procedere per garantire
la sicurezza degli ingredienti nuovi  sull'uomo''. Il divieto
non e' il solo cambiamento atteso. A partire dall'11 luglio
dovra' essere indicata la scadenza dei prodotti con un nuovo
simbolo grafico, una piccola clessidra. Inoltre sulle etichette
dovra' essere indicata l'eventuale presenza di nanomateriali,
ingredienti di dimensioni inferiori a 100 nm usati soprattutto
nei  prodotti solari,  con la dicitura '[NANO]'. ''La decisione
e' stata presa per consentire una scelta piu' informata da parte
dei consumatori'' ha sottolineato Florian Schellauf, direttore
technical regulatory affairs dell'associazione delle imprese
cosmetiche europee, Cosmetics Europe, di Bruxelles. ''I
nanomateriali impiegati dalle industrie cosmetiche sono
soprattutto nanostrutture passive che, al contrario di quelli
impiegati ad esempio per i farmaci, non svolgono alcuna azione
biologica nella pelle. Da questo anno le aziende che li usano,
oltre che indicarlo sulle etichette, dovranno notificare il loro
impiego alla Commissione europea prima di immettere sul mercato
prodotti che li contengono. Si tratta di una ulteriore garanzia
sia per le industrie che per i consumatori''.
