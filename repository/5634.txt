#titolo Matteucci, contro la crisi 'auto forti e innovative' - Industria e Mercato - Motori
  ROMA - Per fronteggiare la crisi e' sbagliato puntare solo su modelli a basso costo. Occorre proporre al mercato auto che offrano un corretto equilibrio tra prezzo consumi e funzionalita', senza dimenticare le emozioni che solo modelli originali ed appaganti possono dare.  Questa e' la strategia seguita da Opel in Italia illustrata all'Ansa dall'amministratore delegatoÂ  Matteucci. ''Le auto basic servono in momenti difficili, ma non sono importanti. Lo sono molto di piu' le nuove auto, forti e innovative, come quelle che stiamo proponendo in questi primi mesi dell'anno''.  Il riferimento alla urban fashion car Adam - per la quale sono gia' stati acquisiti 2.500 ordini ancor prima del lancio - ed al suv compatto Mokka e' evidente. ''Puntiamo molto su Adam - ha detto l'AD di Opel Italia - che in Europa e' gia' arrivata a quota 30mila ordini e che si rivolge trasversalmente ad una clientela che guarda alla novita', alla eleganza ed ai contenuti ma non trascura il prezzo. E confidiamo soprattutto su Mokka, che sta incontrando un successo straordinario. Dal novembre 2012 - ha precisato - quando e' stato lanciato, Mokka ha totalizzato 8mila vendite in Italia e 90mila in Europa. Cio' che e' interessante per questo suv compatto e' la tipologia della clientela, utenti che provengono dai segmenti piu' alti, come il C, ma anche che 'sale' al Mokka come upgrade del B. E che apprezza soprattutto lo stile da vero suv''. 
A fine aprile la squadra delle novita' Opel si arricchira' anche di un modello inedito, la cabrio quattro posti Cascada, che proporra' i vantaggi della guida en plein air ad un prezzo accessibile.  ''I punti forti di Cascada, oltre al listino che parte da 29.400 euro - ha ribadito Matteucci - sono il fatto che e' una vera cabrio con capote in tela di grande eleganza e che e' una vera quattro posti, utilizzabile tutto l'anno''. 
Opel punta pero' anche sul rinnovo della gamma motori, che interessera' tutta l'attuale offerta e quella a breve-medio termine.  ''E' in arrivo, ad iniziare da Zafira Tourer, il nostro nuovo turbodiesel 1.6 realizzato completamente dal Gruppo e senza ricorrere piu' alle tecnologie Fiat. E' un motore ad alta efficienza, che soddisfa gia' le norme euro 6 e che permette ottime prestazioni con consumi molto contenuti''. 
Al rinnovo ed all'ampliamento della gamma e alla introduzione di nuovi propulsori, Opel ha aggiunto da pochi giorni anche un altro elemento 'forte e innovativo' per rispondere alle difficolta' del momento commerciale: il testimonial Valentino Rossi.  ''L'effetto che abbiamo ottenuto grazie alla presenza di Vale nella nostra comunicazione pubblicitaria - ha detto l'AD di Opel Italia - e' stato deflagrante. L'idea e' tutta nostra, italiana al 100%, ma quanto sta accadendo anche a livello di social network mi fa affermare che il binomio Valentino - Opel potrebbe essere esportato anche in altri Paesi, cominciando da Germania, Spagna e Gran Bretagna''.  Affiancando Opel nella campagna di lancio di Adam, il campione delle due ruote e' stato proposto pero' come 'personaggio' piuttosto che come sportivo. ''Rossi ci e' stato molto vicino anche nella fase creativa - ha confessato Matteucci - ed ha partecipato alla definizione dei testi e del film. Il progetto che abbiamo con lui e' di lungo termine''.  
