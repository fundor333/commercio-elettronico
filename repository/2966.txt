#titolo Cagnetta Luna cade da cima Dolomiti,soccorso alpino la salva - Natura - Ambiente&Energia
 
            
            BELLUNO - Ha rischiato davvero tanto Luna, un border collie di 3
anni, che ieri era caduta dalla cresta del Settsass a circa
2.500 metri di quota dopo che una cornice di neve si era
staccata sotto le sue zampe ed era sparita nel vuoto. Questa
mattina e' stata salvata da una squadra del Soccorso alpino
delle Stazioni di Livinallongo e Val Fiorentina. Ieri pomeriggio, infatti, la cagnetta si trovava con i suoi
proprietari, marito e moglie partiti per una passeggiata con le
ciaspe da San Cassiano, quando, mentre saltellava Luna e' caduta
sparendo dalla vista dei coniugi. La coppia ha chiesto aiuto e
due soccorritori, sci ai piedi, sono partiti per raggiungerla
sotto la parete. Dopo che i padroni di Luna ne hanno chiesto
l'intervento, un elicottero dell'Air service center,
convenzionato con il Soccorso alpino bellunese, ha imbarcato i
soccorritori per effettuare un sopralluogo dall'alto alla
ricerca del cane. Fortunatamente la caduta di Luna, precipitata per un centinaio
di metri, si era arrestata in una piccola buca accanto ad un
sasso e l'animale era vivo. Approssimandosi il buio pero', il
recupero e' stato necessariamente rimandato a questa mattina,
allorche' sette soccorritori sono stati elitrasportati in quota,
poco prima delle 8. Dopo aver attrezzato gli ancoraggi sulla
verticale al punto in cui si trovava la cagnetta, due tecnici,
tra l'altro un conduttore e un ex conduttore di unita' cinofile,
si sono calati fino a raggiungerla. I soccorritori le hanno dato
qualcosa da mangiare e, dopo averle messo l'imbragatura, l'hanno
caricata nello zaino dove Luna, esausta, si e' addormentata. I
due uomini sono poi stati sollevati dai compagni fino alla cima
con un verricello a mano. L'elicottero ha quindi recuperato la
squadra, per accompagnarla al passo di Valparola. Li' Luna,
leggermente zoppicante da una zampa, ha trovato i suoi padroni
ad attenderla.
