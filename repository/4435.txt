#titolo  Francoforte regina dei musei - Cultura - In Viaggio
  È il  fiore all'occhiello del quartiere museale di  Francoforte , in particolare grazie a una nuova ala sotterranea inaugurata a febbraio scorso, ed è stato meta di oltre 400mila visitatori solo lo scorso anno: per questo, ma non solo, lo  Stadel  è stato votato dai critici tedeschi come il "Museo dell'anno 2012". 
Riunito  a Düsseldorf, il parterre di 200 esperti della sezione tedesca della  International Association of Art Critics  (AICA) ha premiato il Museo Stadel per il suo  mix di capolavori della storia dell'arte internazionale  e anche per la particolare  estetica  della presentazione dei pezzi esposti. Ha ben contribuito al successo del museo anche la nuova sezione sotterranea aperta al pubblico appena un anno fa: una sala espositiva di tremila metri quadri collocata sotto il giardino del museo, che gode fra l'altro di un sistema di illuminazione unico nel suo genere grazie agli 'oblò' sul soffitto che in superficie campeggiano come 'bolle d'aria' nello spazio verde che circonda l'edificio. 
Il  record di visitatori  ottenuto nel 2012 è frutto non solo delle opere custodite dalle esposizioni permanenti ma anche delle mostre temporanee, come quella sul Romanticismo, da Goya a Max Ernst che è stata particolarmente apprezzata dal pubblico (mostra che ora si sposta al Museo d'Orsay di Parigi dal 4 marzo al 9 giugno). Di prossima apertura un'ampia rassegna sul  Neoclassicismo , "Bellezza e Rivoluzione", dal 20 febbraio. Lo  Stadel  è il più gettonato, ma non l'unico del complesso museale di Francoforte affacciato sul Meno. Ben 26 i musei a disposizione, che abbracciano diversi campi dell'arte: da quella moderna alla scultura, dal museo della comunicazione a quello delle culture.  
