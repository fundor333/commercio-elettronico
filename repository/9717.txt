#titolo Cameriere: la statua di Priapo? La regalai io a Silvio - Cronaca
''Quella piccola statua l'ho regalata io al Presidente, l'ho messa io sul tavolo, e' stato poco educato da parte mia, un'idea goliardica e stupida, visto poi tutto il parlare che se ne e' fatto''. Cosi' Lorenzo Brunamonti, cameriere di Arcore - testimoniando al processo cosiddetto 'Ruby 2' - si e' assunto, in pratica, la responsabilita' di aver portato a tavola, durante una cena, l'ormai famosa statuetta di Priapo e di avere, in sostanza, causato problemi a Silvio Berlusconi, ''per tutto quello che si e' creato attorno a una goliardata''. 
 Nel dibattimento a carico di Emilio Fede, Lele Mora e Nicole Minetti, il cameriere - uno dei testi della difesa della consigliera regionale - rispondendo alle domande del pm Antonio Sangermano e del giudice Annamaria Gatto ha spiegato, cosi' come aveva fatto nel processo all'ex premier, che quella statuetta l'aveva comprata lui nell'estate del 2010 in Angola. ''L'ho presa - ha chiarito - perche' era una metafora del 'Bunga-Bunga', la barzelletta sui cannibali africani, poi se ne e' parlato tanto come oggetto sessuale, ma io l'ho presa come regalo scherzoso''.    Secondo Ambra Battilana e Chiara Danese, invece, sentite in aula e parti civili nel processo, quella statua, la sera del 22 agosto 2010, venne fatta girare tra le ragazze a tavola e alcune di esse avrebbero anche simulato rapporti orali. Brunamonti ha precisato, invece, di non aver mai visto alcuna scena di questo genere. 
 E rispondendo alle domande dell'avvocato Stefano Castrale, legale di Chiara Danese, ha raccontato che, dopo la vacanza in Angola, porto' quella statuetta a villa Certosa in Sardegna a meta' agosto 2010 e la fece vedere a Berlusconi. Poi la porto con se' a Arcore e il 22 agosto, a cena, ''su iniziativa mia, l'ho portata a tavola per fare un risata''. E il giudice Gatto: ''Ma lei, mentre il Presidente aveva ospiti a cena, ha deciso di portare quella statua? Il Presidente non si e' arrabbiato?''. Il cameriere: ''Poco dopo, dopo una ventina di minuti, me la fece togliere. Si' - ha concluso - e' stato poco educato da parte mia''. 
 La difesa di Emilio Fede, con l'avvocato Alessandra Guarin, ha 'tagliato' numerosi testimoni dal suo elenco e ha rinunciato anche a sentire la giovane marocchina. Un 'taglio' drastico dei testi e' stato effettuato anche dalle difese degli altri due imputati, Lele Mora e Nicole Minetti.    In particolare, la difesa dell'ex agente dei vip ha rinunciato a tutti i suoi testimoni, ma ha chiesto ai giudici di poter sentire, invece, tutti i testi a cui hanno rinunciato nelle precedenti udienze i pm, Ruby compresa, perche', come ha spiegato l'avvocato Gianluca Maris, ''vogliamo capire su cosa si basano le imputazioni e le prove''. 
 Anche i legali di Minetti, gli avvocati Pasquale Pantano e Paolo Righi, hanno 'cancellato' un po' di testi dalla loro lista.    Oggi, invece, sono 'sfilati' alcuni testimoni della difesa Minetti (si prosegue l'8 febbraio), tra cui il medico personale dell'ex premier, Alberto Zangrillo, il quale, come aveva gia' detto nell'altro processo, ha raccontato di non aver mai visto ''denudamenti'' o ''scene sessuali'' e che era solo preoccupato per Berlusconi per ''il clima in termini di decibel e di alternanza di chiaro-scuro'', durante quelle serate. 
 Giuseppe Brumana, invece, uno dei maggiordomi di Arcore, rispondendo all'avvocato Danila Di Domenico, legale della modella Imane Fadil (parte civile), ha chiarito che ''bunga-bunga era il nome della saletta che sta giu' di sotto, non e' che lo dico io, la usavano tutti quell'espressione''. Molte ragazze, sentite in aula nel corso dei due processi, hanno riferito invece l'espressione ''Bunga-Bunga'' sempre a una ''barzelletta''. E il legale, a quel punto, gli ha chiesto: ''E il Presidente ha mai detto 'scendiamo al Bunga-Bunga'?''. Il teste: ''Puo' darsi''.Â   
