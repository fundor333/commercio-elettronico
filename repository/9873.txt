#titolo Con nuova CLA Mercedes ad aprile lancia sfida a Bmw e Audi  - Prove  e Novità - Motori
  DETROIT - ''Oggi annunciamo la nascita della nostra nuova bambina, di cui siamo molto orgogliosi e da cui ci aspettiamo molte soddisfazioni''. Con queste parole il numero uno di Daimler Dieter Zetsche ha svelato in esclusiva agli  ospiti presenti alla serata 'premiere' della nuova CLA, la sua nuova berlina sportiva a quattro porte che definisce un nuovo segmento e va cosi' a a rafforzare, con la nuova generazione della Classe C, la sfidas che Mercedes ha lanciato nel segmento delle medie-luxury alle tradizionali Bmw a trazione posteriore ed ai futuri modelli ''tutto avanti''.. A cominciare dal prezzo d'ingresso, contenuto a 29.900 euro per la versione CLA 180, con cui l'innovativa Mercedes CLA sbarchera' ad aprile in Italia. La vettura pero' puo' gia' essere ordinata. Sono di serie anche i cerchi sportivi da 17 pollici, il sistema multimediale Audio20 Tablet con interfaccia bluetooth e i sedili sportivi con poggiatesta integrati. 
   Per mostrare in anteprima mondiale la ''sorella piu' piccola della CLS'', Mercedes ha scelto a Detroit un evento a porte chiuse alla vigilia dell'apertura del Salone, dove la nuova CLA non sara' esposta, e a cui seguira' il 15 gennaio il debutto europeo alla Mercedes-Benz Fashion Week di Berlino. 
   Il nuovo modello Mercedes ha un design sportivo e all'avanguardia e possiede, sottolinea il membro del Board Daimler Thomas Weber, la migliore aerodinamica al mondo per questa categoria, in quanto nella versione 180 BluEfficiency il suo Cx è pari a 0,22 (nelle altre 0,23). Nuova CLA riprende l'idea della CLS, che nel 2003 ha creato a sua volta un nuovo segmento di mercato e per cui gli Stati Uniti, dove nel 2012 ha venduto oltre 8 mila unita' (sulle 35 mila distribuite in tutto il mondo), sono diventati il primo mercato. ''Quindi - ha detto Zetsche - con la CLA la famiglia si allarga, ma il suo prezzo e' molto piu' accessibile rispetto alla CLS e questo ci da' la possibilita' di raggiungere in Usa un bacino di potenziali clienti molto piu' ampio'', che include anche la cosiddetta 'generazione Y', a cui appartengono le persone nate tra gli anni '80 e i primi anni 2000, generalmente caratterizzate da un maggiore utilizzo delle tecnologie digitali. Insomma, abituate ad essere sempre 'connesse'. Ed infatti ''la CLA beneficia del sistema telematico piu' avanzato al mondo''.  
   In linea con il posizionamento sportivo, la CLA è disponibile con una gamma di motori finalizzata ad offrire elevate prestazioni con il massimo rendimento energetico e tutti già in regola con la nuova norma Euro 6. I propulsori a benzina di 1,6 e 2,0 litri spaziano dai 122 Cv della CLA 180 ai 211 della CLA 250, passando per i 156 Cv della CLA 200. Qualità dinamiche ed elevata efficienza anche per i due propulsori diesel: quello della CLA 200 CDI - che arriverà nel terzo trimestre 2013 - eroga 136 Cv e sviluppa una coppia massima di 300 Nm. Il turbodiesel 2.2 della CLA 220 CDI eroga invece 170 Cv con una coppia di 350 Nm, a fronte di emissioni di CO2 contenute in 109 g/km. Tutti i motori sono dotati della funzione ECO start/stop di serie e possono essere abbinati al cambio manuale a sei marce oppure alla trasmissione automatica a doppia frizione 7G-DCT. 
   Lunga 4 metri e 63, larga 1 metro e 78, alta 1 metro e 44 la nuova CLA è realizzata sull'architettura a trazione anteriore che caratterizza la più recente generazione della Classe B e della Classe A. Sarà disponibile in tre varianti tutte ben equipaggiate. La gamma si apre con la CLA Executive, dotata di cerchi in lega da 17" e Tablet con vivavoce bluetooth. La CLA Sport propone invece cerchi in lega da 18", telecamera posteriore e sistema multimediale Tablet con navigatore. Infine la CLA Premium e' personalizzata AMG, con i cerchi da 18", fari bixeno, telecamera posteriore e sistema multimediale Tablet con navigatore. Disponibili anche pacchetti mirati ad innalzare ulteriormente la sicurezza.  
   E' il caso del Collision Prevention Assist Plus, il sistema che si realizza quando la CLA viene dotata di Distronic Plus. Tale dispositivo può frenare automaticamente - sopperendo così alla distrazione o alla inesperienza del guidatore - fino a velocità di 200 km/h e quindi diminuire la gravità dell'impatto con le vetture che viaggiano nella stessa direzione a velocità inferiore o che si stanno fermando. Fino ad una velocità di 30 km/h il sistema frena reagendo anche alle vetture già ferme e ad una velocità massima di 20 km/h può evitare tamponamenti. Nella CLA sono inoltre disponibili il pacchetto di assistenza alla guida con Blind Spot Assist e sistema antisbandamento o gli abbaglianti adattivi. 
   
