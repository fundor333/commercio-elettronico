#titolo Italia 150: il Quirinale si racconta, una mostra dal 30/11  - Italia 150
  Dal 30 novembre 2011 al 17 marzo 2012 il Palazzo del Quirinale ospitera' nel Cortile d'Onore e nelle sale del Piano  Nobile la mostra  ''Il Quirinale.  Dall'Unita' d'Italia ai nostri giorni'' , curata da  Paola Carucci  e  Louis Godart  con  l'allestimento del maestro  Luca Ronconi .   Con questa mostra, rende noto il sito web  www.quirinale.it , la  Presidenza della Repubblica dara' il suo contributo specifico alle celebrazioni del 150 anniversario dell'Unita'  d'Italia. In mostra il patrimonio artistico e il ruolo dei capi dello Stato.  
 I visitatori potranno accedere alla mostra con ingresso gratuito e senza bisogno di prenotazione, dalla Piazza del  Quirinale, nei giorni feriali da martedì a sabato dalle ore 10.00 alle ore 13.00 e dalle ore 15.30 alle ore 18.30,  mentre l'orario domenicale resta fissato dalle ore 8.30 alle ore 12.00, in concomitanza e con le disposizioni dell'  apertura al pubblico delle Sale di rappresentanza. L'esposizione rimarrà chiusa tutti i lunedì, il 3 dicembre  mattina e nei giorni 8, 18, 20, 21, 24, 25, 26 e 31 dicembre, 1 e 6 gennaio 2012. La mostra dà ampio spazio al ruolo  di "rappresentanza dell'Unità nazionale" del Presidente della Repubblica descritto nell'articolo 87 della  Costituzione, funzione assolta sul piano internazionale con le visite all'estero e gli incontri con i Capi di Stato  esteri. Il rapporto con la società nazionale è messo in luce dalle visite in Italia, dalle udienze e dalle cerimonie  presso il Quirinale. Il 150 anniversario dell'unificazione nazionale, si legge nella presentazione sul sito  ufficiale del Quirinale, ha costituito l'occasione per un approfondimento storiografico e una riflessione sulle  vicende storico-politiche e istituzionali che hanno segnato l'evoluzione dello Stato italiano, per presentare il  Palazzo del Quirinale - edificato dai Papi nel 1583, è diventato nel 1870 residenza dei Re d'Italia e dal 1946 sede  della Presidenza della Repubblica - quale espressione simbolica di un percorso complesso, che ha posto l'Unità  nazionale di fronte a prove durissime e a momenti di grave crisi, ma anche a significativi momenti di consolidamento  dello Stato. Il filo conduttore della mostra è costituito dalla funzione di rappresentanza dell'Unità nazionale che  lo Statuto Albertino prima, e poi soprattutto la Costituzione, hanno conferito al Capo dello Stato, e dal modo in  cui tale funzione è stata interpretata e attuata dalle diverse personalità che hanno ricoperto la più alta carica  istituzionale della nazione. La mostra intende, da una parte, illustrare il patrimonio artistico, la politica di  costante acquisizione di opere d'arte da parte dei sovrani di casa Savoia, e il successivo impegno dei Presidenti  della Repubblica volto allo studio, al restauro, alla scoperta, alla gestione degli edifici, dei giardini e dei  tesori d'arte custoditi nel Palazzo. Dall'altra, sotto il profilo storico-istituzionale, la riflessione parte dal  ruolo svolto dai Savoia per poi approfondire l'attività dei Presidenti della Repubblica. Verranno esposti oggetti  del Quirinale (libri, quadri, livree), documenti di archivio e ritagli stampa, con ampio uso di fotografie,  registrazioni sonore e riprese televisive e cinematografiche. La mostra è pensata per un pubblico ampio ed é rivolta  in particolare ai giovani e al mondo della scuola. Si avvale delle fonti documentali conservate presso il Palazzo  del Quirinale e anche di materiale iconografico e documenti provenienti da musei e istituzioni, come l'Archivio  Centrale dello Stato, gli Archivi di Stato di Roma e Torino, gli Archivi storici parlamentari, gli Archivi storici  militari, l'Archivio storico del Ministero degli Affari Esteri e l'Archivio storico capitolino.   
