#titolo L’ambasciata italiana a Berlino per la divulgazione scientifica - Ricerca e Istituzioni - Scienza&Tecnica
  La teoria della relatività generale, la storia della geometria e la ricerca dei pianeti esterni al Sistema Solare: sono i temi dei seminari di divulgazione promossi dall'Ambasciata d'Italia a Berlino per valorizzare le eccellenze italiane nel campo della ricerca scientifica. Il programma autunnale dell’Istituto Italiano di Cultura prevede i tre incontri nella serie “Prospettive delle scienze naturali”, organizzata dall’Ufficio dell’Addetto Scientifico dell’Ambasciata.  
Nel corso del primo seminario Luciano Rezzolla ha illustrato come, a partire dalla teoria delle relatività generale e con l’aiuto di supercomputer sia possibile prevedere la dinamica d’interazione fra i corpi più densi esistenti nell’universo, come coppie di buchi neri o di stelle di neutroni. 
Il 17 ottobre nel seminario intitolato "C‘è spazio per tutti. Geometria e cultura umana", Piergiorgio Odifreddi ripercorrerà la storia della geometria dagli albori egizi sino alle scoperte del Novecento, mostrando le tracce lasciate da questa disciplina nelle opere d'arte di tutte le epoche e di tutti i popoli. Sono immagini che vanno dalle piramidi egizie ai frattali moderni, dai quadri di Mondrian alle architetture di Gehry, e che permetteranno di visualizzare i legami tra la geometria e le altre espressioni della cultura umana. 
Infine, il 19 novembre, Leopoldo Benacchio, Astronomo all’Osservatorio di Padova dell’Istituto nazionale di Astrofisica (Inaf) e corrispondente scientifico per il Sole24ore, si terrà un seminario sul tema ‘’1000+1 Pianeti. In cerca di un’altra Terra’’. Benacchio racconterà lo stato della ricerca di pianeti extrasolari a partire dalla scoperta del primo pianeta, avvenuta nel 1995 con uno strumento relativamente modesto e con molto ingegno. Da allora, grazie a strumenti sempre più precisi, con osservazioni sia da Terra che dallo spazio, si è arrivati a scoprire quasi mille pianeti extrasolari. Le tecnologie attuali non permettono però di vedere direttamente questi pianeti, specie se hanno dimensioni simili a quelle della nostra Terra: Benacchio illustrerà quindi i telescopi molto sofisticati in costruzione nel prossimo decennio, spiegando come in questa avventura l’Europa, e l’Italia, siano in prima fila. 
   
