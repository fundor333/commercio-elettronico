#titolo Reevu MSX-1, il casco da moto con il retrovisore - Componentistica - Motori
  ROMA - Nato gia' da qualche tempo, MSX-1 Reevu e' un casco per motociclisti con lo specchio retrovisore incorporato all'interno della calotta. Prodotto unico nel suo genere, e' in grado di salvare il motociclista da pericolose situazioni, spesso causa di gravi incidenti, e di aumentare la sicurezza di chi va in moto. Uno dei problemi di chi va su due ruote e' il controllo di movimenti e pericoli del traffico nella parte cieca dietro alla schiena. La zona non e' visibile, nell'angolo di visuale riflesso negli specchi retrovisori della moto. A differenza dei caschi convenzionali, a quanto riferisce Autoevolution, l'MSX-1 Reevu e' equipaggiato con un sistema integrato per garantire la visuale posteriore. 
Il sistema di visione montato in ogni casco Reevu, coperto da un brevetto internazionale, e' ottenuto superando una serie di difficili ostacoli tecnici. Il sistema e' costituito da una lastra riflettente in policarbonato. La lastra e' progettata per trasformarsi, in caso di incidente, in una zona di assorbimento d'urto integrata nella costruzione interna del casco. Una zona cuscinetto creata dal doppio guscio di protezione. 
Il complesso sistema di immagini riflesse all'interno del casco rende cosi' disponibile un display che il pilota puo' controllare con un semplice colpo d'occhio. Il risultato consiste in un'ampia immagine periferica della zona posteriore alla moto, simile a quella offerta dal retrovisore centrale che si trova all'interno del parabrezza delle automobili. Il sistema offre anche la possibilita' di regolare a piacimento il display per ottenere il migliore e piu' completo angolo di visuale. La disponibilita' e i punti vendita del casco da moto MSX-1 Reevu si possono richiedere all'indirizzo distribution@reevu.com. 
Secondo il sito del costruttore (reevu.com) casco e' disponibile in una gamma articolata di colorazioni e misure.  
