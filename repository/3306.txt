#titolo L'Italia in prima fila nel programma Galileo - Dossier - Scienza&Tecnica
  L'Italia è in prima fila nell'avvio del sistema di navigazione satellitare europeo Galileo e conferma il ruolo di primo piano che ha avuto nel programma fin dagli inizi. Lo rileva il presidente della Telespazio, Giuseppe Viriglio. 
La costellazione Galileo, osserva, prevede la messa in orbita di 30 satelliti. ''Dopo il completamento della fase di verifica che ha messo in orbita i satelliti dimostrativi giove A e Giove B, i primi 18 satelliti saranno lanciati entro il 2014 e gli altri entro il 2018'', speiga. Nel programma, prosegue, l'Italia ha giocato e gioca un ruolo di primo piano, con la realizzazione nel Fucino di uno dei due centri controllo del sistema (l'altro è in Germania, a Oberpfaffenhofen, vicino Monaco). I due centri sono infatti il vero cuore del programma, preposti al controllo dei satelliti della costellazione Galileo nello spazio e alla gestione dei servizi di navigazione che tali satelliti forniranno.  E ora con Telespazio, il nostro Paese punta ''a gestire le operazioni – rileva – e a vendere i servizi del sistema Galileo''.    Sempre nel nostro Paese, a Roma, è stato realizzato anche il Galileo Test Range, in collaborazione con la Regione Lazio e l'Agenzia Spaziale Italiana (Asi), un ambiente di test in grado di generare i segnali Galileo. L'Italia inoltre, con le sue aziende aerospaziali ha partecipato alla realizzazione dei satelliti. 
''A differenza di altri programmi spaziali, Galileo - aggiunge Viriglio - conta soprattutto sui centri di controllo a Terra''. Per un terzo, ha sottolineato, si basa sulla costellazione e per i due terzi conta sulle infrastrutture di Terra. I due centri di controllo, spiega, sono gemelli ed hanno la funzione di gestire la costellazione e il segnale, ''che e' la parte piu' importante del programma''. Nello specifico: il centro di controllo di Oberpfaffenhofen ha l'incarico di controllare i satelliti nello spazio e il Fucino ha ufficialmente la responsabilità per tutti i servizi di navigazione forniti dal sistema Galileo. 
Il  segnale arriva in circa 100 stazioni di ricezione situate in tutto il mondo e viene poi corretto e gestito dai sue centri di controllo.  Fra le applicazioni possibili con il sistema Galileo vi è il controllo di treni e aerei, la tracciabilità delle merci pericolose e il controllo movimenti del terreno, come frane e slavine. 
Costato finora 5 miliardi di euro (3,4 dei quali stanziati dalla Commissione Europea e 1,6 dall'Esa) il programma, osserva Viriglio, prevede un ulteriore budget di 7 miliardi per il 2014-2020, che deve ancora essere approvato dalla Commissione Europea. L'idea, rileva, non e' entrare in competizione con gli altri sistemi di navigazione esistenti, ma integrarsi con essi in modo da aumentare affidabilità e precisione dei sistemi di navigazione e realizzare una rete mondiale.  
