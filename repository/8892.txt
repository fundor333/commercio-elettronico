#titolo Le più belle immagini della scienza del 2011  - Dossier - Scienza&Tecnica
  Una ghirlanda natalizia realizzata con un collage di fotografie di cellule di mammiferi, il materiale più leggero del mondo e la vertiginosa corsa in elicottero del rinoceronte nero per salvarlo dal suo habitat minacciato,  sono fra le immagini scientifiche più belle del 2011 selezionate dalla rivista Nature. 
In tema con il Natale, Nature ha scelto l’immagine della ghirlanda natalizia realizzata assemblando le foto di cellule di mammiferi raccolte nell’ambito di 25 esperimenti. Gli stessi colori delle cellule si ritrovano nelle ali della vespa Closterocerus coffellae, che secondo uno studio svedese sono usati come segnali di comunicazione visiva. 
Una foto immortala lo Shuttle Endeavour, attraccato alla Stazione Spaziale Internazionale (Iss) durante la sua ultima missione nell’aprile scorso. Il programma trentennale Space Shuttle della Nasa si è chiuso nel 2011 con l'atterraggio dell'Atlantis nel luglio scorso. Con il ritiro dello Shuttle la capsula russa Soyuz è per ora l’unico veicolo a trasportare gli astronauti sulla Stazione Spaziale Internazionale e fra le foto scelte da Nature vi è anche quella della capsula atterrata nelle steppa del Kazakhstan nel novembre 2011. 
La galleria di immagini proposta da Nature comprende inoltre il metallo ultraleggero che promette applicazioni interessanti come supporto catalitico, isolante acustico o per l’assorbimento energetico, accanto al ‘’nastro’’ di grafene realizzato in Cina e che apre nuove prospettive nell’elettronica del futuro. A chiudere la galleria vi sono la foto della vertiginosa corsa in elicottero del rinoceronte nero per salvarlo dal suo habitat minacciato, nel Sudafrica orientale, e trasferirlo nella provincia di Limpopo. Chiude la rassegna la spettacolare eruzione del vulcano cileno Puyehue Cordon Caulle.  
