#titolo Grande ritorno della Renault Alpine alla 24 Ore di Le Mans - Motori
  ROMA - Deciso da Renault il rilancio del marchio Alpine nell'ambito della partnership con Caterham. Prima importante tappa agonistica per il rilancio sara' la partecipazione, gia' dal 2013, di un prototipo al Campionato 'European Le Mans Series' (ELMS), nonche' alla 24 Ore di Le Mans, il 22 e 23 giugno di quest'anno. In attesa del rilancio, il marchio e' tornato progressivamente alla ribalta, in modo graduale e ponderato, in tutti i settori di attivita'.     Dopo aver presentato la Alpine A110-50 che ha celebrato l'anniversario dei cinquant'anni al Gran Premio F1 di Monaco e alla Le Mans Classic 2012, Renault ha schierato ufficialmente cinque Alpine A110 nell'ultimo Rally Montecarlo Storico. Le celebri auto, con altri modelli della Marca creati da Jean Re'de'le', sono state poi esposte al Salone Re'tromobile, all'inizio di febbraio. La nuova Socie'te' des Automobiles Alpine Caterham, diretta da M. Bernard Ollivier, sta lavorando su un nuovo veicolo, che dovrebbe essere commercializzato nel 2016.La decisione di tornare alle gare di endurance e' in linea con la storia della Marca. Ricordiamo che Alpine ha partecipato undici volte alla 24 Ore di Le Mans, tra il 1963 e il 1978, con 55 auto di fabbrica, assicurandosi riconoscimenti come l'Indice Energetico nel 1964, 1965 e 1968, l'Indice di Performance nel 1968 e 1969, sette vittorie di classe, e soprattutto la vittoria in Classifica Generale Assoluta nel 1978 con il prototipo Alpine A442B pilotato da Jean-Pierre Jaussaud e Didier Pironi. Un successo completato dal 4 posto da Jean Ragnotti  e Guy Fre'quelin su un'altra Alpine A442.     ''Il ritorno della Alpine dal 2013 nella mitica prova della 24 ore di Le Mans costituisce - ha detto Carlos Tavares, direttore generale Renault - l'inizio di una nuova avventura, destinata a durare. La profonda passione che ci anima va di pari passo con la sobrieta' di questo ritorno, imperniato sull'impegno dei nostri partner e fan, che tengo a ringraziare. 
Una tappa alla volta, cercheremo di scrivere collettivamente una nuova pagina della storia di Alpine, questa grande Marca francese di automobili sportive''. Per garantire il risultato, Alpine si e' associata con l'e'quipe Signatech di Philippe Sinault, che schierera' alle cinque prove del Campionato ELMS un prototipo LMP2 Alpine motorizzato con propulsore Nissan da 500 Cv. Il via sara' a Silverstone, il 13 aprile prossimo, con i piloti Pierre Ragues e Nelson Panciatici. La stagione culminera', evidentemente, con la 24 Ore di Le Mans, regina delle prove del calendario sportivo internazionale.  
