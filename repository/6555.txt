#titolo Nominato il comitato dei garanti per le donazioni  - Ricerca e Istituzioni - Scienza&Tecnica
  Il Consiglio di amministrazione della Fondazione Idis-Città della Scienza ha nominato il comitato dei garanti che gestirà l'utilizzo delle donazioni private che in questi giorni stanno pervenendo per la ricostruzione e la ripartenza delle attività di Città della Scienza dopo il grave incendio di lunedì 4 marzo. 
 I membri del comitato, che ovviamente presteranno la loro opera a titolo completamente gratuito, sono: Giuseppe Ferraro, professore ordinario di Diritto del Lavoro alla Università di Napoli Federico II, Adriano Giannola, professore ordinario di Economia politica all'Università di Napoli Federico II e presidente dell'Istituto Banco di Napoli - Fondazione, Fiorenzo Liguori, professore ordinario di Diritto Amministrativo all'Università di Napoli Federico II. 
 Dell'organismo fanno parte anche Gaetano Manfredi, professore ordinario di Tecnica delle costruzioni e prorettore all'Università di Napoli Federico II, Paolo Pollice, professore ordinario di Diritto Privato all'Università di Napoli Federico II, Giuseppe Pompeo Russo, già professore ordinario di Ingegneria Aeronautica all' Università di Napoli Federico II, Gianfranco Sava, dottore commercialista e componente di Sezione presso la Commissione Tributaria Provinciale di Roma.  
