#titolo Coppa d'Oro delle Dolomiti, al via le iscrizioni - Motori
  ROMA - Si sono aperte ufficialmente le iscrizioni alla Coppa d'Oro delle Dolomiti, corsa d'auto d'epoca che ogni anno si svolge il primo weekend di settembre (dal 29 agosto al primo settembre) partendo da Cortina d'Ampezzo.      Nel corso della presentazione, che si e' tenuta oggi a Roma nella sede Aci, con il presidente del CONI Giovanni Malago' e il presidente dell'ACI Angelo Sticchi Damiani, e' stato illustrato il programma del percorso di 500 km che tocchera' Veneto, Trentino e Alto Adige. La corsa e' targata Meet Comunicazione, che ne guidera' l'organizzazione per i prossimi cinque anni. 
Le iscrizioni saranno aperte fino al 25 maggio: all'evento internazionale FIA di regolarita' classica per auto d'epoca possono partecipare 180 auto costruite entro il 1961. In questa edizione e' riservata una categoria speciale alle vetture costruite dal 1962 al 1965, ritenute di particolare interesse storico perche' modelli rari o dal grande passato agonistico, che verranno valutate in una classifica a parte. 
''Troverete difficilmente un presidente del CONI che abbia nel DNA l'automobilismo quanto me - ha dichiarato Giovanni Malago' nel corso della conferenza stampa - perche' vengo da una famiglia di collezionisti di auto storiche e sono un grande appassionato. Per questo motivo all'ACI mi sento come a casa e all'Automobile Club d'Italia e al suo presidente sono grato non solo di aver sostenuto la mia candidatura alla presidenza del Coni, ma di aver appoggiato fin dal principio il mio programma articolato sulle tre parole coinvolgimento, coraggio e fiducia. 
Spero che chi governera' il Paese riporti l'automobile al centro dell'agenda politica''. 
''Tradizione, passione, cultura, competizione e storia. C'e' tutto questo nella Coppa d'Oro delle Dolomiti, e c'e' molto di piu' - ha aggiunto Angelo Sticchi Damiani - perche' e' una gara entusiasmante, che scalda i cuori degli appassionati piu' esigenti e di tutti coloro nelle cui vene corre il sangue dello sport a quattro ruote. Con la presentazione odierna inizia un nuovo corso per l'Automobile Club d'Italia che da sempre e' la casa degli automobilisti e da oggi diventa la casa degli sport su quattro ruote''. 
La partenza della corsa sara' preceduta da una serie di eventi e iniziative a Cortina d'Ampezzo, come il concerto del Maestro Uto Ughi e il Concorso di Eleganza. In mostra modelli d'auto, a volte costruiti anche in singoli esemplari, che sfileranno di fronte a una giuria selezionata e al grande pubblico. I motori inizieranno a rombare il 30 agosto con la punzonatura, che anticipera' la partenza da Corso Italia a Cortina d'Ampezzo. Da qui partira' l'avventura che si snodera' su un percorso che alterna salite e discese: si passera' da punte minime di 325 metri con il passaggio a Feltre, al picco di 2.239 metri del passo Pordoi, nel cuore delle Dolomiti. 
Quest'anno la tappa intermedia sara' in Alto Adige, a Merano, per poi fare ritorno il giorno dopo a Cortina per la proclamazione del vincitore. Per la consegna della coppa si dovra' attendere l'1 settembre con la cerimonia di premiazione.  Questa edizione della Coppa d'Oro delle Dolomiti sara' dedicata a Giannino Marzotto, vincitore della corsa nel '50 recentemente scomparso, e alla sua famiglia di grandi piloti e appassionati di auto d'epoca. Alla conferenza e' intervenuto anche Paolo Marzotto, che ha vinto la Coppa d'Oro delle Dolomiti nel 1952 e nel 1953.  
