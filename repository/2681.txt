#titolo Vince Kim Ki-duk Italia resta a secco - Speciali
dell'inviato Francesco Gallo 
 VENEZIA - PIETA' di Kim Ki-duk ha vinto il Leone d'oro, una vittoria  annunciata che arriva a un film pieno di archetipi ispirati tutti dal  denaro, vero motore di ogni cosa. Ma è l'America di THE MASTER a  portarsi casa il più bel bottino: Leone d'argento, per la migliore regia  a Paul Thomas Anderson, e Coppa Volpi (alla coppia composta da Joaquin  Phoenix e Philip Seymour Hoffman). 
 Un bel volano per questo film per la corsa agli Oscar. E l'Italia?  Per il nostro Paese è quasi flop. Tre film in concorso per ottenere un  Osella per la fotografia a Daniele Cipri (E' STATO IL FIGLIO) e il  premio Mastroianni per attore rivelazione a Fabrizio Falco (per E' STATO  IL FIGLIO e per BELLA ADDORMENTATA. In quello di Daniele Ciprì è la  vittima sacrificale e, in quello di Bellocchio, uno psicolabile  anticattolico). Insomma, una sorta di premio di consolazione per il  nostro Paese. Mentre, come è un po' tradizione al Mostra Internazionale  d'Arte Cinematografica di Venezia, un'opera come L'INTERVALLO di  Leonardo di Costanzo, passata a Orizzonti e non in concorso, ha ricevuto  ben sette premi collaterali, tra cui il Fipresci (Federazione  Internazionale Critici Internazionali). 
 Non è la prima volta. Era già successo nel 2008 con PRANZO DI  FERRAGOSTO che non fu considerato per il concorso, ma poi divenne un  piccolo caso che incasso al Lido il Luigi De Laurentiis e poi David di  Donatello e Nastri d'argento. In una edizione venata di misticismo,  religione e ortodossia, oltre a THE MASTER (che si ispira a Scientology)  si portano a casa due premi importanti il film del regista austriaco  Ulrich Seidl, PARADISE FAITH, che vince il Premio Speciale della Giuria  con la storia di una cattolica, troppo morbosamente praticante, e ancora  il piccolo-gioiello israeliano FILL THE VOID di Rama Bursthein, storia  di un amore che nasce in una famiglia ultra-ortodossa di Tel Aviv che si  porta a casa la Coppa Volpi con l'attrice protagonista Hadas Yaron. La  sceneggiatura va invece al film di Assayas APRES MAI. Un film  sull'adolescenza, e non sul Sessantotto, ci ha tenuto a precisare il  regista francese che ci porta indietro alla Parigi del 1971 con  protagonista Gilles, aspirante pittore che si ritrova impegnato nelle  lotte studentesche. Infine, il premio Luigi De Laurentiis alla migliore  opera prima va al film turco-tedesco Küf diretto dal giovane Ali Aydin.  Presentato alla Settimana della critica, è stato acquistato per l'Italia  dalla Sacher Film che lo distribuirà nella primavera del 2013. Il film  affronta il dramma dei desaparecidos turchi. 
 Questi i premi alla 69/ma Mostra del cinema di Venezia : 
 - Leone d'oro: PIETA' di Kim Ki Duk 
 - Leone d'argento: PAUL THOMAS ANDERSON per The Master - 
 Premio Speciale della Giuria: PARADISE: FAITH di Ulrich Seidl - Coppa Volpi per la migliore interpretazione maschile: PHILIP SEYMOUR HOFFMAN e JOAQUIN PHOENIX per The Master 
 - Coppa Volpi per la migliore interpretazione femminile: HADAS YARON per Fill the Void 
 - Premio Marcello Mastroianni ad un attore emergente: FABRIZIO FALCO per E' stato il figlio di Daniele Ciprì e Bella Addormentata di Marco Bellocchio 
 - Premio per la migliore sceneggiatura: OLIVIER ASSAYAS per Apres Mai 
 - Premio per il migliore contributo tecnico: DANIELE CIPRI' per la fotografia di E' stato il figlio, di cui è anche regista e Bella Addormentata di Marco Bellocchio 
 - Leone del Futuro 
 - Venezia opera prima Luigi De Laurentiis: KUF del turco Ali Aydin 
 - Premio Orizzonti: THREE SISTERS del cinese Wang Bing.  
