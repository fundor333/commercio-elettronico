#titolo Energia: fondi Ue a gasdotto Galsi dopo notifiche ambientali - Ambiente ed energia - ANSA Europa
     (ANSA) - BRUXELLES, 22 GEN - Il gasdotto
Algeria-Sardegna-Italia (Galsi) e' ''del tutto conforme'' agli
obiettivi energetici dell'Ue, ma per ricevere i fondi europei e'
necessario che il progetto dia ''conferma della corretta
applicazione'' della legislazione comunitaria in materia
ambientale. E' quanto ha sottolineato la Commissione europea
durante un dibattito alla commissione Petizioni del Parlamento
Ue. La discussione si e' svolta questa mattina in seguito alla
presentazione di una denuncia da parte del comitato
ProSardegnaNoGasdotto, secondo cui si rileva una ''forte
discrepanza'' tra gli obiettivi di  politica energetica dell'Ue
e il finanziamento del Galsi. Gli esperti dell'esecutivo
comunitario ritengono tuttavia che il gasdotto rispetti le
priorita' dell'Ue e, per dare il via libera allo stanziamento di
risorse per la sua realizzazione, chiedono ''la notifica delle
misure adottate'' per proteggere l'ambiente. (ANSA)
           
