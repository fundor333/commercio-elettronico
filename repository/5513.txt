#titolo Eurodeputate contro violenza sulle donne - Altre news - ANSA Europa
     (ANSA) - STRASBURGO, 12 MAR - Un'Europa piu' attiva, dentro e
fuori i suoi confini, nella lotta contro la violenza sulle
donne. E' questa la richiesta avanzata un gruppo di eurodeputate
- tra cui Cristiana Muscardini, Fli e ECR, il gruppo dei
conservatori, la popolare e Pdl Roberta Angelilli e Patrizia
Toia, Pd e S&D, socialisti e democratici - intervenute al
convegno 'Mutilazioni genitali femminili e violenza contro le
donne: un problema europeo' tenutosi oggi presso al Parlamento
Ue di Strasburgo. 
   ''Chiediamo alle istituzioni europee - indicano le
eurodeputate - di mettere al servizio della lotta alla violenza
contro le donne tutti i sistemi informatici delle Istituzioni e
di dare il via ad una forte e capillare campagna di
sensibilizzazione''. Muscardini, Angelilli e Toia invitano
inoltre la Ue e i 27 a ''coinvolgere nel progetto gli Stati''
del Sud con cui intrattengono relazioni commerciali e di
sviluppare ''progetti di cooperazione internazionale che
coinvolgono le associazioni femminili africane in Europa''. (ANSA)
           
