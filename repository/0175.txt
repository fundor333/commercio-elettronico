#titolo Fiat 500L 1.6 diesel e 0.9 TwinAir,ce n'e' per tutti i gusti - Prove  e Novità - Motori
  di Valerio Monaco 
 CANNES - Attraente, trendy, funzionale e flessibile Fiat 500L si prepara a conquistare altre fasce di pubblico con due motori inediti. Le due motorizzazioni, un 1.6 litri MultiJet II turbodiesel e un 0.9 TwinAir a benzina, sono entrambi turbocompressi, come vuole la tendenza che mira a ottenere efficienza e prestazioni con consumi e impatto ambientale ridotti, erogano 105 Cv di potenza massima ma sono destinati a clienti diversi per carattere ed esigenze. La 500L, con le nuove motorizzazioni, si può già ordinare presso la rete Fiat, mentre le consegne inizieranno da metà marzo al prezzo di 18.850 euro per il MultiJet 1,6 turbodiesel e di 19.850 euro per il TwinAir, venduto nella più esclusiva versione Lounge.  
 Il Multijet II turbodiesel, 1.6 litri con cambio a 6 marce, 181 km/h di velocità massima e consumo combinato di 4,5 litri/100 km, offre il meglio di sè nelle lunghe percorrenze. Motore brioso e scattante il MultiJet 1.6 è equipaggiato con lo Start&Stop di serie e un sistema d'iniezione Common Rail di terza generazione, capace di calibrare alla perfezione il flusso di carburante. Nella guida fuori città la coppia di 320 Nm a soli 1.750 giri garantisce un "tiro" vigoroso dalle velocità più basse e una ripresa sorprendente nei sorpassi e in salita. L'accelerazione da 0 a 100 km/h in 11,3 secondi conferma le buone prestazioni, sposate ai bassi consumi e alle emissioni contenute in 117 g/km. Prestazioni, silenziosità ed efficienza sono concentrate in un corpo vettura compatto ma con interni funzionali, confortevoli e spazi sorprendenti. 
Con le nuove motorizzazioni la 500L riesce a soddisfare chi è in cerca di un prodotto funzionale e concreto, ma anche capace di far riscoprire il piacere di guidare. Più sbarazzino e divertente per districarsi nel traffico cittadino, il TwinAir 0.9 litri a benzina, anch'esso da 105 Cv di potenza, fa riscoprire il piacere della guida agile, fatta di brevi accelerazioni e riprese immediate ma con costi di gestione irrisori. Equipaggiato con un turbo ad alta efficienza, un collettore di scarico integrato nella testa cilindri, per ridurre la temperatura dei gas di scarico, un nuovo software di controllo delle valvole con rapporto di compressione variabile, il TwinAir eroga la potenza specifica di 120 Cv litro, un dato da vera sportiva. A soli 1.750 giri esprime già l'80% della coppia, accelera da 0 a 100 km/h in 12,3 secondi, raggiunge i 180 km/h, con Start&stop di serie, consumo combinato di soli 4,8 litri/100 km e 112 g/km di emissioni di CO2, è già in regola con la normativa Euro 6. 
 Su strada il nuovo TwinAir sorprende per silenziosità, assenza di vibrazioni, comfort e per la risposta brillante e rapida ai comandi. Il cambio manuale a 6 marce permette sempre una guida fluida ed efficace. Per chi cerca la massima riduzione dei consumi, la modalità ECO limita la potenza a 98 Cv e la coppia a 120 Nm con conseguente riduzione dei costi.  
