#titolo Design: apre a Chivasso una biblioteca fatta di cartone - Notiziario Design
     (ANSA) - MILANO, 20 FEB - Il cartone riciclato come materiale
per librerie, tavoli e sedie di una biblioteca che unisce la
creativita' del design al rispetto per l'ambiente. A lanciare il
progetto e' lo studio A4A design, che ha realizzato gli arredi
temporanei della nuova biblioteca comunale Movimente inaugurata
a Chivasso, in provincia di Torino. 
   L'idea alla base e' quella di creare librerie e scaffali
leggeri e facili da spostare, in grado di ospitare oltre 30mila
libri in attesa della consegna degli arredi definitivi prevista
per primavera. La biblioteca, disegnata da Area Progetti, e'
stata realizzata in una zona della cittadina dove si incrociano
linee ferroviarie e autobus, seguendo i criteri del contenimento
dei rumori e del risparmio energetico attraverso un involucro ad
elevate prestazioni di isolamento termico. (ANSA).
