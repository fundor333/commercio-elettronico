#titolo Cosmetici, da luglio nuove norme contro spot ingannevoli - Estetica - Salute e Benessere
     (ANSA) - BOLOGNA, 8 MAR - Giro di vite sulle pubblicita' dei
prodotti cosmetici e sulla concorrenza sleale. Per frenare gli
spot non veritieri associati ai prodotti di bellezza trasmessi
in tutti i Paesi europei, dall'11 luglio prossimo tutte le forme
di pubblicita', messaggi e indicazioni presenti su tv, riviste e
sulle confezioni dei prodotti dovranno rispettare 6 criteri
comuni che li giustifichino, stabiliti nel Regolamento CE
1223/2009. Dei nuovi principi si e' discusso oggi al convegno
tecnico normativo di Unipro, associazione italiana delle imprese
cosmetiche svolto all'interno del Cosmoprof, la kermesse della
bellezza in corso alla fiera di Bologna. ''L'articolo 20 del
regolamento impone che dal prossimo luglio le pubblicita' dei
cosmetici stampate su prodotti, giornali, veicolate nel web o in
tv dovranno rispettare 6 criteri comuni che includono la
conformita' degli enunciati alla legge, la veridicita' dei
messaggi anche in relazione alle prove di supporto, all'onesta',
all'equita' e a favorire la scelta informata dei consumatori'', 
ha affermato Chris Flower, direttore generale della associazione
imprese cosmetiche britanniche. Anche per frenare il dilagare
della concorrenza sleale fra marche dalla prossima estate, ad
esempio, non sara' piu' permesso sostenere che un prodotto non
contiene ingredienti ritenuti dannosi per la salute e la pelle
se queste sostanze sono gia' vietate per legge e quindi non
presenti in nessun prodotto in commercio. Ancora: non si potra'
basare su false promesse neanche la presentazione di un prodotto
e le azioni vantate dovranno essere corredate di prove di
valutazione fatte in modo idonee. I test di efficacia, in
particolare, dovranno essere pubblicizzati solo se eseguiti
secondo metodologie ben condotte, valide, affidabili e
riproducibili, indica il Regolamento europeo. Se viene
pubblicizzata la presenza di un certo tipo di sostanza attiva,
inoltre, questa dovra' essere effettivamente contenuta nel
prodotto come principio attivo e non solo come semplice aroma,
cita la legge. Secondo il principio dell'onesta' il regolamento
stabilisce inoltre che le fotografie del 'prima' e 'dopo',
spesso abbinate alle pubblicita' di creme e sieri, non siano
state modificate col photoshop o presentate in modo fuorviante. ''Gli slogan pubblicitari vanno infine tarati a seconda delle
capacita' di comprensione dei consumatori di riferimento
affinche' facciano una scelta informata '' ha sottolineato Chris
Flower. ''A luglio del 2016 la Commissione presentera' al Parlamento
europeo e al Consiglio una relazione su come sono stati recepiti
questi criteri comuni dalle aziende e, se gli spot non saranno
ancora conformi, adottera' misure piu' adeguate'' ha concluso
Flower. (ANSA).
