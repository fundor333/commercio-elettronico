#titolo L' acceleratore Lhc in pausa dal 14 febbraio - Fisica e  Matematica - Scienza&Tecnica
  Per la macchina più grande del mondo è arrivato il momento di prendere una pausa: a partire dal 14 febbraio l'acceleratore di particelle  Large Hadron Collider (Lhc)  del Cern di Gonevra si riposera' per almeno 15 mesi per tornare al lavoro con il doppio dell'energia e fasci di particelle ancora più ricchi, pronto a catturare i segreti della ''nuova fisica''. 
Il fermo tecnico della macchina che ha permesso di scoprire il  bosone di Higgs  era previsto fin dall'inizio per consentire le operazioni di manutenzione e gli aggiornamenti che nel 2015 le permetteranno di tornare al lavoro nel pieno delle sue forze. Lo stop, scattera' alle 6 del mattino di giovedì 14 febbraio, quando termineranno le collisioni, si legge nel sito del Cern e nel sito Lhc Italia dell'Istituto Nazionale di Fisica Nucleare (Infn). L'ultimo fascio di particelle circolerà invece all'alba di sabato 16 febbraio. Quindi cominceranno i lavori che renderanno la macchina ancora più potente. Non si prevedono costi aggiuntivi rispetto a quelli previsti inizialmente nell'ambito del bilancio del Cern. 
La macchina è stata progettata per funzionare all'energia di 14.000 miliardi di elettronvolt (14 TeV) e alla temperatura di 272 gradi sotto lo zero. Le collisioni ottenute in queste condizioni estreme sono il laboratorio ideale per generare particelle sconosciute, capaci di rivelare territori ancira sconosciuti della fisica. E' questo, quindi, l'obiettivo al quale ricercatori e tecnici lavoreranno in vista della ritorno in funzione dell'acceleratore, nel 2015. 
Si chiude quindi la prima fase dell'avventura dell'acceleratore dei record. Acceso nel settembre 2008, ha superato ogni aspettativa accelerando i protoni che scorrono al suo interno all'energia di 4.000 miliardi di elettronvolt (4 TeV) per fascio. Da allora la macchina ha battuto un record dopo l'altro, spostando la leadership della fisica delle particelle dagli Stati Uniti all'Europa. 
Il contributo italiano è stato notevole: il direttore della ricerca del Cern e' infatti italiano, cosi' come i responsabili internazionali di cinque esperimenti sui sei condotti nell'acceleratore. Complessivamente sono circa 600 i ricercatori italiani che lavorano all'Lhc, coordinati dall'Infn. Tanto che, osserva il presidente dell'Infn, Fernando Ferroni, ''ci possiamo vantare delle grandi responsabilita' che i nostri ricercatori stanno ricoprendo e del contributo cruciale al funzionamento dei rivelatori e alle scoperte scientifiche ottenute''.  
