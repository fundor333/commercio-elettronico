#titolo La Mantia, due ricette per la pasta anti-crisi - In Breve - Terra&Gusto
  ROMA - Non è solo una questione di necessità, la pasta fa bene, è un elemento cardine della dieta Mediterranea e gli italiani non possono che amarla. Parola dello chef Filippo La Mantia che nel suo ristorante di Roma serve ogni giorno principalmente piatti di pasta. "Tutti rinunciano sempre a un piatto - spiega all'ANSA lo chef siciliano -, scegliendo tra un primo o un secondo, ma specialmente a pranzo preparo tanta pasta e a cena l'80% la prende come secondo piatto insieme all'antipasto o al dolce. La pasta è un prodotto eccelso, non c'é bisogno di inventarsi chissà che cosa, basta condirla con olio e formaggio. Oppure farla al forno o con la frittata. Le possibilità sono tantissime". 
La Mantia, che si è spesso prodigato contro lo spreco, con una cucina anche a base di ingredienti recuperati dalla distribuzione alimentare e con prodotti a km zero, ha pronte diverse ricette per chi vuole magiare bene con ingredienti semplici e alla portata di tutti e, a base di pasta, ne propone due per un "menu anti crisi".  
"La pasta al pesto di agrumi - spiega lo chef - è un piatto anti-crisi, semplice da fare e molto gustoso, che consiglio in questo periodo in cui siamo al limite con la produzione di arance e limoni. Per farla, basta mettere in un mixer la polpa di un'arancia, due mandorline tostate, proprio due di numero, alcuni capperetti, due alici sottolio e olio crudo quanto basta. Il tempo di frullarlo e il condimento è pronto basta sole cuocere la pasta. E questo è un piatto che si può fare facilmente con la pasta, il cous cous o il riso". Un'altra pasta facile e saporita è quella al pomodorino di pachino arrostito. "Si prendono quattro pomodorini pachino tagliati a metà e si arrostiscono in padella oppure al forno. Si aggiungono poi due pomodorini secchi tritati, olive, acciughine e la mollica di un pane. Si mescola il tutto in padella e poi vi si ripassa la pasta, aggiungendo alla fine un po' di olio crudo che è l'ingrediente principale. Ed è pronto". 
Ma non c'é solo la pasta. Per chi vuole un secondo economico solo nella spesa ci possono essere gli "involtini di razza". "La gente è fissata col pesce 'standard', quello più noto - spiega La Mantia - come la spigola, l'orata, il tonno. Ma nel mare c'é tantissimo pesce e il segreto è andare al mercato e chiedere al pescivendolo il pescato di giornata che costa meno. La razza è uno di questi, è praticamente sconosciuto, è buonissima e costa pochissimo. La si può fare ad involtino, riducendo il pesce a filetti e arrotolandoli attorno a un ripieno preparato con mollica di pane, uvetta, pinoli e un po' di scorza tritata d'arancia: 4-5 minuti in forno ed è pronta". 
Una volta la carne era un piatto domenicale. Per chi ha a disposizione almeno tre ore di tempo, "la domenica, per esempio, si può fare un piatto di carne spendendo poco - aggiunge La Mantia - usando i tagli più scarsi, sono i meno costosi perché hanno più nervature, ma cuocendoli a lungo, diventano tenerissimi. Si può fare così uno spezzatino di vitellino, tagliandolo a cubetti e facendolo tostare con l'olio in un tegame; poi aggiungiamo brodo vegetale, patate, carote e sedano e facciamo cuocere almeno tre ore. E' un bel piatto domenicale, quando la gente sta a casa".  
