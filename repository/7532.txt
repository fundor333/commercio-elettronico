#titolo Delusione Monti, attende Bersani e 'guarda' Ue  - Elezioni 2013
di Federico Garimberti 
 ROMA - Ieri ha promesso agli elettori che l'avventura di Scelta Civica non solo non finirà, ma si strutturerà per diventare una realtà del panorama politico italiano. Ma oggi l'attenzione di Mario Monti è andata soprattutto alle questioni di governo: non solo perché ha dovuto presiedere un Consiglio dei ministri, ma soprattutto perché il crollo della Borsa e l'impennata dello spread lo hanno 'obbligato' ad una lunga riunione con il governatore di Bankitalia Ignazio Visco e i ministri Grilli e Moavero. In estrema sintesi l'analisi fatta durante il vertice a palazzo Chigi è la seguente: l'incertezza politica pesa sui mercati in prospettiva la situazione sui mercati azionari e dei titoli pubblici appare preoccupante. Ma se la diagnosi è chiara, è sulla ricetta che le risposte restano carenti: il governo dimissionario è in carica solo per l'ordinaria amministrazione e non può certo agire come all'inizio del mandato. Spetta ai partiti dunque assumersi le proprie responsabilità, dando quanto prima al Paese un governo. Anche a termine, ma con obiettivi chiari. Terminata la riunione e smesso i 'panni' di presidente del Consiglio, Monti ha indossato quelli di leader di partito e con i più stretti consiglieri ha analizzato le parole di Bersani. Scontata la bocciatura di un governo di minoranza che si appoggi sul voto dei grillini destinato secondo il professore a non reggere alla prova della governabilità. Altrettanto ovvia l'apertura ad un governo delle larghe intese, dallo stesso Monti ventilato in campagna elettorale. Ma al momento, quel che è apparso con più evidenza é altro: al professore non è sfuggito il fatto che il leader del Pd non lo abbia menzionato nemmeno una volta. 
 "Ci siamo sempre detti disponibili a guardare alle proposte, non a chi le fa", spiegano dallo staff. "Ma per farlo - si aggiunge - ci devono essere fatte delle proposte". La prima mossa, dunque, spetta al leader del Pd. Nel quadro complesso e frammentato del dopo voto, però, la 'variabile mercati' resta un aspetto chiave agli occhi dei montiani. "Il problema non è trovare i numeri per questa o quella maggioranza, ma dare al Paese un governo cha abbia un minimo di programma, anche se a tempo determinato", spiega uno dei consiglieri del professore. "E questo vale a maggiore ragione oggi che i mercati sono in fiamme", aggiunge un altro suo stretto collaboratore. Parole dietro le quali si nasconde una 'verita'' che nessun montiano può permettersi di dire: e cioé che le tensioni sui mercati potrebbero in qualche modo accrescere il peso specifico di Monti leader di partito. E non é un caso che il premier abbia deciso di volare con un giorno d'anticipo a Bruxelles per incontrare Jose Manuel Durao Barroso. Con il presidente della Commissione europea intende affrontare il nodo del Consiglio europeo di marzo, che avrà al centro dell'agenda la tanto agognata crescita. Un modo per dimostrare che, nonostante il voto, intende proseguire sulla strategia intrapresa in Europa. Ma anche per far pesare la credibilità acquisita presso le cancellerie europee. Autorevolezza che, nel caso in cui le tensioni sui mercati dovessero trasformarsi in tempesta, potrebbe tornare molto utile. La testa di Monti, dunque, al momento appare lontana dalla neonata creatura politica. Un incontro sul futuro di Scelta Civica è previsto nelle prossime ore, ma potrebbe non essere risolutorio. I numeri - nonostante alla fine Monti abbia persino tirato un sospiro di sollievo visto il quadro generale dei risultati - hanno deluso e molti candidati montiani non ce l'hanno fatta. In tanti si domandano quali siano le reali intenzioni del professore: lui, ai più stretti collaboratori, é apparso pronto (forse rassegnato) all'idea di restare 'solo' senatore a vita. Ma ai più stretti collaboratori non ha nascosto anche altre opzioni: ad esempio quella di succedere ad Herman van Rompuy, che fra un paio d'anni lascerà la presidenza del Consiglio europeo. La contemporanea presenza di un altro italiano in un ruolo chiave nel sistema comunitario, Mario Draghi, non lo preoccupa: "Non sarebbe un ostacolo, quello che può ostacolarmi semmai sono i rapporti con la signora Merkel che in questi ultimi tempi, nonostante le ironie elettorali di qualcuno, non sono stati proprio idilliaci", ha confessato il premier qualche giorno fa.  
