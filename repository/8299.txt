#titolo Pornografia: Europarlamento non vuole vietarla, relatrice - Altre news - ANSA Europa
     (ANSA) - STRASBURGO, 11 MAR - ''Non e' il mio obiettivo
vietare la pornografia''. Kartika Tamara Liotard, l'eurodeputata
olandese del gruppo Gue (Sinistra unitaria), nega che la sua
relazione sull'eliminazione degli stereotipi di genere nella Ue,
il cui voto Ã¨ atteso domani a Strasburgo, voglia portare al
bando del porno sul web. Una prospettiva che ha scatenato la
reazione degli internauti, le cui email (oltre 600mila) hanno
intasato le caselle di posta elettronica dell'Eurocamera.    ''Molti giornali hanno ripreso la mia relazione - ha detto
Liotard oggi durante un dibattito in plenaria sulla giornata
internazionale della donna - e se ne occupano perche' dicono che
con la relazione io vorrei vietare la pornografia: non e' questo
il mio obiettivo''. 
   ''I miei colleghi con un po' di buon senso - ha insistito
l'eurodeputata - sanno che non si tratta di una proposta
legislativa, la relazione vuole solo dare attenzione a un
problema e dare un parere alla commissione perche' ne tenga
conto nelle sue future politiche''. 
   Il testo, al paragrafo 17, invita ''l'Ue e gli Stati membri
ad intraprendere azioni concrete'' per arrivare ''al divieto di
tutte le forme di pornografia nei media e della pubblicita' del
turismo sessuale'', dando cosi' attuazione ad una risoluzione
gia' approvata nel settembre 1997. 
   ''Non potremmo vietare nulla'', ha precisato ancora al
termine del dibattito la Liotard, ''e' insensato che alcuni
membri del Parlamento votino contro la relazione per questa
ragione''. Il paragrafo 17 verra' votato in forma separata in
modo da evitare che possa portare ad una bocciatura completa
della relazione. (ANSA).
