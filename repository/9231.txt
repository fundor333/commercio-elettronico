#titolo Fari sulla fascia destra - Il poeta del gol
  Che la Spagna si sia sempre distinta sulla fascia destra, è un fatto. Che, forse, il vento nelle stanze della memoria ha spazzato via esistenze con il 7 sulle spalle? Amancio, Juanito, Dani, Butragueno sono spolverati ogni giorno. Vi era l'appoggio sublime - stop/finta di darla/darla - e l'estasi nella profondità. Mistica spagnola e altri dettagli. Nel caso di Butragueno v'era un ricamo ulteriore, il palleggio a scavalcare l'avversario con la sfera che rimaneva in alto, sospesa, fino a Gallego, Hugo Sanchez, Valdano. Questo sublime di fascia destra continua e adesso è il turno di Jesus Navas, astuto e diligente, al quale l'appellativo di picaro pare una forzatura non perché egli non sia un "vagabondo" scaltro, ma perché quei suoi occhi azzurri lo portano fuori da una simile sintesi. Eppure quegli occhi azzurri sono autentici fari sulla manovra offensiva e difficilmente egli si distingue per errori in appoggio. Sui cross, poi, le traiettorie compongono di continuo il pericolo. Senza quell'azzurro degli occhi, Navas l'avremmo già "avvistato" nei dipinti del Goya, del Ribeira, o accanto a  Lazarillo de Tormes.     
