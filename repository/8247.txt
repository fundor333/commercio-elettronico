#titolo Nigeria - Mondiali Sudafrica
  Non e' piu' considerata la miglior nazionale africana ma la Nigeria fa comunque paura. In quello che sara', per tre quarti (con Argentina e Grecia, oltre le 'Super Aquile'), la riedizione di uno dei gruppi di Usa '94, Oba Oba Martins e soci cercheranno la qualificazione, per prolungare il loro sogno e riscattare il deludente terzo posto nell'ultima Coppa d'Africa, risultato per il quale il ct Shaibu Amodu e' stato esonerato. 
 
Cosi' e' arrivato lo svedese Lars Lagerback, ex ct della nazionale del suo paese, che nulla sa dei giocatori che si trovera' ad allenare per il Mondiale, ma che ha accettato l'incarico con un entusiasmo che potrebbe rivelarsi contagioso, anche se ha firmato un contratto per soli cinque mesi. 
 
Lagerback e' stato scelto dopo che la rosa dei candidati era stata a ridotta a tre, e ne facevano parte anche il francese Bruno Metsu ('stratega' del Senegal nel 2002) e l'inglese Glenn Hoddle. In precedenza c'erano stati contatti con Roberto Mancini, Giovanni Trapattoni, Ruud Gullit e l'egiziano Hassan Shehata. 
 
Nelle qualificazioni la Nigeria ha ottenuto la certezza di andare in Sudafrica soltanto all'ultimo momento, e a spese di quella Tunisia che ad un certo punto sembrava certa di avercela fatta. Invece e' andata a perdere con il Mozambico, ed a passare sono stati i nigeriani, capaci di ribaltare il match decisivo contro il Kenya (perdevano 2-1) grazie a una doppietta di Martins, divenuto un autentico eroe per il suo paese. 
 
Proprio la prolificita' offensiva, e quindi un certo tipo d'impostazione, sembra essere l'arma migliore della squadra in maglia verde, a meno che Lagerback non decida di stravolgere l'assetto tattico. Ma con gente come Martins, Yakubu, Obasi, Odemwingie, Obinna ed Uche e' probabile che non lo faccia. Piuttosto dovra' cercare di dotare di maggior fosforo un centrocampo per ora troppo muscolare con i vari Olofinjana, Etuhu, ed Obi Mikel, pezzo pregiato anche del Chelsea di Carlo Ancelotti. La difesa andra' registrata, perche' a volte tende a distrarsi. 
 
Fra le caratteristiche spiccate della Nigeria del calcio continua ad esserci la sua etereogenita', essendo composta da rappresentanti delle molte etnie, non sempre in accordo fra di loro, che compongono il mosaico della nazione piu' popolosa dell'Africa. Piu' un insieme di clan che una squadra, pero' e' un mix che a volte funziona: se non fosse stato per i miracoli di Roberto Baggio ai quarti di finale del Mondiale americano sarebbero andati Yekini e compagni. Nello stesso anno, il 1994, i nigeriani hanno vinto la loro ultima Coppa d'Africa ed il mancato successo nella competizione continentale e' una macchia che continuano a portarsi dietro, e che e' costata il posto a molti allenatori. 
 
Nel frattempo non ci sono stati successi di rilievo, a parte l'oro olimpico ai Giochi di Atlanta 1996, e quello sfiorato quasi due anni fa nella finale di Pechino, quando ad imporsi e' stata l'Argentina di quel Leo Messi sul quale adesso i nigeriani cercano una clamorosa rivincita. Sara' una partita, quella del prossimo 12 giugno a Johannesburg, che al ct dei biancocelesti Diego Maradona ricordera' la sua ultima in un Mondiale, quando fece mirabilie proprio contro le Super Aquile prima di essere fermato dall'antidoping. 
Â   
