#titolo La ricerca punta sul ‘fotovoltaico di Archimede' - Dossier - Scienza&Tecnica
  E' possibile ottimizzare lo sfruttamento dell'energia solare grazie a pannelli fotovoltaici che usano specchi e lenti per concentrare la luce del Sole, seguendo lo stesso principio che Archimede mise in pratica più di 2000 anni fa nella storica battaglia di Siracusa. Per sviluppare questo settore, la società Rse (Ricerca sul Sistema Energetico) inaugura un nuovo centro di ricerca a Piacenza. 
La produzione di energia elettrica ottenuta grazie all’effetto fotovoltaico è da tempo considerata una delle realtà più promettenti per la generazione da fonti rinnovabili. Finora, però, lo sfruttamento della luce solare è stato molto limitato, soprattutto a causa dei costi elevati. Ecco quindi che i pannelli a concentrazione solare promettono di superare questo ostacolo, garantendo una migliore efficienza. 
In sistemi di questo tipo il sole non incide direttamente sulle celle solari, come nel caso del cosiddetto fotovoltaico piano, ma viene preventivamente focalizzato da specchi o lenti, tali da concentrare la radiazione da 500 1.000 volte. In tal modo si riesce a produrre, a parità di superficie, potenze anche mille volte superiori rispetto a una cella al silicio di uguali dimensioni. 
Nel caso della concentrazione solare, sono numerosi sono i settori industriali che vi possono trovare delle opportunità, come la meccanica di precisione, per l'inseguimento solare, la lavorazione della plastica per le ottiche, la microelettronica per le celle solari e l'elettronica di potenza per gli inverter. 
Il fotovoltaico a concentrazione solare è una tecnologia ancora in fase di sviluppo ed il nuovo centro di ricerche nato Piacenza permetterà di indagare meglio le prospettive offerte da questo settore, grazie ad attrezzature innovative e infrastrutture come camere bianche e gialle, oltre a impianti e apparecchiature ad altissima tecnologia, come il laboratorio per la crescita epitassiale MOCVD e il laboratorio di fotolitografia.  
