#titolo Porti:Livorno; Regione sblocca 4,5mln per dragaggi fondali  - Autorità Portuali Toscana - Mare
  (ANSA) - LIVORNO, 05 MAR - Via libera ai finanziamenti della Regione Toscana per l'escavo del porto di Livorno. La Giunta regionale, nella seduta di ieri, ha approvato infatti la delibera proposta dall'assessorato regionale a trasporti per il finanziamento di 4,5 milioni di euro. La cifra verrà erogata in due anni: i primi 3 milioni saranno stanziati per il 2013, mentre gli altri 1,5 milioni verranno assegnati nel 2014.  
 Si tratta di un importante contributo finanziario per la realizzazione dei lavori di escavo indicati dall'Autorità portuale livornese in base al Pot (Programma operativo triennale) approvato a dicembre 2012, cioé il dragaggio del lato nord del Molo Italia e quello della Darsena Toscana, principale terminal contenitori del porto. 
 "La Toscana – ha spiegato l'assessore regionale Luca Ceccobao – ha messo tra le proprie priorità strategiche il rilancio dei porti ed in particolare il potenziamento di quello di Livorno, che rappresenta una delle principali porte di accesso alla Regione, oltre ad essere uno dei principali scali del Mediterraneo. Per recuperare la piena funzionalità delle aree portuali, la Regione ha stanziato 4 milioni e mezzo di euro, un investimento su due anni che contribuirà alla realizzazione degli interventi di escavo che l'Autorità portuale di Livorno ha indicato come strategici e prioritari".(ANSA).  
