#titolo Un 'nonno' africano per i lamantini  - Primopiano Ragazzi
  Lamantini e dugonghi hanno in comune un 'nonno' africano che non viveva nel mare come loro, bensì in acqua dolce. I resti fossili di questo antico antenato sono stati ritrovati in Tunisia e risalgono all'inizio dell'Eocene, all'incirca 50 milioni di anni fa. La scoperta, pubblicata sulla rivista Plos One, si deve ai ricercatori francesi dell'università di Montpellier e getta nuova luce sulle misteriose origini di questi curiosi mammiferi marini erbivori, lontani parenti degli elefanti.  
Finora erano stati ritrovati alcuni resti fossili di loro antenati in Giamaica, ma l'esemplare africano è il più antico in assoluto. E soprattutto ha una caratteristica che lo rende unico: secondo le analisi dei ricercatori, infatti, questo animale viveva in acqua dolce e non in mare. 
Si tratta dunque di un nuovo indizio che sembra confermare che lamantini e dugonghi abbiano un antenato comune con gli elefanti, e che da animali terrestri si siano lentamente adattati alla vita acquatica, iniziando magari a sguazzare proprio nelle paludi d'acqua dolce africane.  
