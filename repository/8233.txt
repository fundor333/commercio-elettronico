#titolo Giochi aperti sul Conclave Online e non per fedeli - Diario Vaticano
di Alessandra Baldini  
 Martedì i cardinali entrano nella Sistina e le porte si chiudono per il Conclave. Ma per fedeli e non, nell'attesa che dal camino vaticano esca l'attesa fumata bianca, i "giochi", nel senso letterale del termine, sono aperti. C'é ad esempio FantasyConclave, un sito che capitalizza sulla popolarità in America dei fantasy games, che invita i visitatori a scegliere il prossimo pontefice, il giorno della selezione e il suo nuovo nome.    Ingresso completamente gratuito, il gioco offre una serie di premi, che includono una sagoma a grandezza naturale di Papa Benedetto XVI, per il vincitore oltre a email su "fatti papali" per tutti i partecipanti.    Giocare a eleggere il Papa: il Religion News Service ha inaugurato il torneo 'Pope Madness Sweet Sistine', ispirato nella formula alle selezioni dei grandi del basket: i lettori possono scegliere tra 16 cardinali da quattro regioni geografiche. 
 Con 22 mila voti finora ricevuti, il campo è stato ristretto a quattro candidati: il canadese Marc Ouellet contro Joao Braz de Aviz e Angelo Scola (il favorito anche dei bookmakers irlandesi PaddyPowers) contro il nigeriano John Onaiyeken.    National Catholic Reporter Online non è stato da meno: ospita il 'Conclave of the People of God' che incita i frequentatori del sito a selezionare l'erede al trono di Pietro tra i cardinali grandi elettori. La rosa dei papabili è stata ridotta finora a dieci nomi - Raymond Burke, Sean O'Malley, Oeullet, Gianfranco Ravasi, Leonardo Sandri, Odilo Pedro Scherer, Christoph Schonborn, Scola, Luis Antonio Tagle e Peter Turkson, cinque dei quali domani saranno eliminati. 
 Si gioca online ma anche al tavolo: 'Vatican: Unlock the Secrets of How Men Become Pope' assomiglia nell'interfaccia a un Monopoli le cui pedine sono piccoli cardinali. Lo ha disegnato nel 2006 Stephen Haliczer, professore emerito di religione alla Northwest Illinois University. Cadi nella casella anti-nozze gay e incassi dieci punti. Tra gli imprevisti: un cardinale viene rapito da un gruppo di fondamentalisti islamici ma riesce a convertirli e il giocatore guadagna 30 punti.    C'é poi il boom delle app: negli Usa contagiati dalla 'papa-mania' anche perché per la prima volta nella storia nella rosa dei papabili ci sono un paio di americani ha spopolato il Pope Alarm: una sveglia che arriva sul cellulare se la fatidica fumata bianca dovesse annunciare l'elezione nel cuore della notte degli States: la sveglia ha registrato il tutto esaurito da quando è comparsa su Twitter e non accetta più iscrizioni.  
