#titolo Al via eco-mondiali di sci in Trentino - Consumo & Risparmio - Ambiente&Energia
  ROMA - Case di legno e prodotti di carta eco-certificati provenienti da foreste locali. All'insegna dell'ambiente si aprono, in Trentino Alto Adige in Val di Fiemme, i campionati del mondo di sci nordico fino al 3 marzo. 
Saranno i primi mondiali di sci ad avere ''un'anima verde'' (sulla scia delle Olimpiadi di Londra 2012 e dei prossimi Giochi invernali in Russia 2014 annunciati come 'sostenibili') e, non solo per i 721 atleti ma anche per il pubblico, ogni cosa sara' sotto la garanzia del marchio Pefc (il sistema certificazione forestale piu' diffuso): dal palco per le premiazioni ai trofei, al centro per la stampa fino agli opuscoli e alla carta igienica. ''Al Lago di Tesero, cosi' come a Predazzo o a Cavalese - spiega Piero De Godenz, presidente del Comitato organizzatore di Fiemme 2013 - le opere mondiali in legno sono un segnale importante che la valle intera ha voluto dare di rispetto per il nostro patrimonio, di sensibilita' e di indubbia cultura del legno''.     Per esempio per le strutture degli eventi vengono utilizzati quasi 900 metri cubi di legno (si arriva a 1200 se si considera anche il materiale di scarto, che sara' recuperato nelle centrali locali a biomasse); un quantitativo che i boschi locali riescono a rigenerare in tre giorni. ''Tutto il legno proviene dalla stessa val di Fiemme - spiega Antonio Brunori, segretario generale del Pefc Italia - e a trarne vantaggio saranno i proprietari forestali, le ditte boschive, gli artigiani e le aziende di questi splendidi territori''. Infine, molte strutture saranno smontate per poi essere riutilizzate; per esempio l'edificio che ospitera' la stampa diventera' un ostello per la gioventu'.  
