#titolo Bando 'messaggeri', 350 progetti didattici dai ricercatori all'estero - Ricerca e Istituzioni - Scienza&Tecnica
  Sono 350 i progetti didattici presentati da ricercatori all'estero nell'ambito del bando ''Messaggeri'', l'iniziativa promossa dai ministri per l'Istruzione, l'Universita' e la Ricerca, Francesco Profumo, e della Coesione territoriale, Fabrizio Barca. 
Finanziato nell'ambito del Piano di azione per la coesione (Pac), il bando consente ai dipartimenti universitari di Calabria, Campania, Puglia e Sicilia di attivare iniziative di didattica integrativa svolte da ricercatori affiliati a universita' o centri di ricerca non italiani. 
Le 350 proposte didattiche sono arrivate da 324 i ricercatori. Di questi, il 61% lavora in Europa, ma non mancano candidature da Stati Uniti, Cina e India. 
Importante la risposta delle universita' del Meridione, con 141 dipartimenti che hanno dato la disponibilita' ad aprire l'iniziativa ai propri studenti, per un totale di 403 richieste: di questi, 54 sono in Campania, 42 in Sicilia, 28 in Puglia e 17 in Calabria. 
L'iniziativa si articola in tre linee di attivita': la prima prevede che uno o due ''Messaggeri'' svolgano un programma di lezioni presso ognuna delle universita' interessate. I cicli di lezioni dureranno da 20 a 45 ore, comprensive di attivita' di laboratorio per piccoli gruppi di 25-30 studenti; la seconda fase consiste nella partecipazione di alcuni studenti, selezionati nell'ambito dei corsi, a stage presso le universita' o i centri di ricerca di provenienza dei docenti; il progetto si conclude con la terza fase, durante la quale gli studenti, al loro ritorno dall'estero, dovranno ''contaminare'' i propri colleghi, svolgendo una serie di attivita' per trasferire le conoscenze acquisite. 
Si prevede di concludere entro il 15 dicembre la valutazione dei progetti presentati, seguita dall'abbinamento fra domanda e offerta didattica; il periodo previsto per le attivita' e' quello compreso tra marzo 2013 e luglio 2014.  
