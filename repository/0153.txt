#titolo Bufera sulla Lega, parte fase 2 - Speciali
di Teodoro Fulgione 
 Fuori Francesco Belsito e, soprattutto, espulsa Rosy Mauro. Roberto  Maroni vince la prima battaglia in vista del congresso federale della  Lega Nord. I 'cerchisti', quasi increduli, vedono cadere uno dei loro  ultimi baluardi contro l'avanzata maroniana nel partito. Il 'no pasaran'  della Mauro, infatti, si limita ora soltanto alla vicepresidenza del  Senato, dove 'Rosy la pasionaria' sembra voler resistere ad oltranza. E'  questa, infatti, la motivazione alla base della decisione di espellerla  dal movimento: la sua ostinazione a non rispettare le decisioni del  direttivo leghista che le chiedeva di fare un passo indietro. E' stato  Maroni, spiega chi era presente al consiglio, ad intimare  categoricamente alla Mauro di lasciare la vicepresidenza di Palazzo  Madama, ricevendo in risposta l'ennesimo diniego. L'ex ministro è così  arrivato a mettere sul piatto le proprie dimissioni se il Consiglio non  avesse preso provvedimenti nei confronti di 'Rosy la ribelle'. 
 L'ultimo  tentativo per convincerla a desistere l'ha fatto Umberto Bossi. Ma anche  le parole del Capo a poco sono valse. La questione dell'espulsione di  Rosy Mauro mette allo scoperto la guerra ancora in corso all'interno del  Carroccio. Al di là delle dichiarazioni di circostanza sulla necessità  di tenere unito il partito, la corsa alla segreteria ha acuito le  divisioni. La resistenza di 'Rosy la dura' ha permesso per qualche  giorno ai 'cerchisti' di organizzare una timida resistenza dopo la  'bomba' dello scandalo sull'uso dei fondi del partito. I bossiani  speravano che per la senatrice potesse risolversi tutto con una  sospensione; ora devono fare i conti con una batosta difficile da  digerire. Maroni ottiene una vittoria anche sulla data per il congresso  federale: il Consiglio, infatti, ha stabilito che si terrà il 30 giugno  ed il primo luglio a Milano. Durante la riunione a via Bellerio c'é  stato un braccio di ferro sulla questione. 
 La fazione maroniana, dopo  aver ottenuto di anticiparlo dall'autunno a giugno, puntava a farlo  quanto prima. I cerchisti, giustificandosi con le difficoltà di  organizzarlo in così poco tempo, spingevano per un rinvio a luglio in  modo da riorganizzarsi. Alla fine, c'é stata una mediazione che sembra  sorridere più ai maroniani che ai cerchisti. Nella bufera sembra finire,  invece, Roberto Calderoli. I pm lo tirerebbero in ballo in relazione ad  alcune intercettazioni. Lui si difende: "Ben venga. Si faccia subito  chiarezza". Ma queste voci lo rendono più debole nel trimvirato a tutto  vantaggio di Maroni. In sordina restano sempre i veneti, anche se ancora  una volta Luca Zaia si è schierato a sostegno dell'ipotesi di una  segreteria Maroni, ovviamente "se Bossi non dovesse presentarsi". Non  preoccupa l'ostacolo del regolamento che impedirebbe di avere un  presidente (Bossi) ed un segretario (Maroni) della stessa regione (o  nazione come si dice in leghese). Se necessario, le regole verranno  riscritte. 
 La battaglia maroniani-cerchisti potrebbe ora trasferirsi al  Senato. La Mauro, infatti, potrebbe essere costretta anche ad  abbandonare il gruppo della Lega a Palazzo Madama, senza però che questo  la obblighi a lasciare la vicepresidenza dell'Aula. Di certo non  mollerà facilmente. Lei, 'Rosy la terrona', come l'hanno battezzata i  suoi avversari per le sue origini pugliesi, anche al consiglio federale  ha tirato fuori il carattere, meridionale. Ha affrontato 'a muso duro' i  suoi accusatori: "Sono innocente, non ho preso un euro". Arrivata in  automobile in via Bellerio, a differenza di tutti gli altri ha varcato  il cancello d'ingresso a piedi. Per di più preceduta da 'Pier Mosca', il  suo caposcorta 'accusato' di essere il suo amante. Alla segreteria  federale ha partecipato in qualità di 'uditore', non potendo esprimere  un voto, ma ha voluto difendersi in prima persona e guardare negli occhi  il 'plotone' che l'ha condannata  
