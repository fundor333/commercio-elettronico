#titolo In mostra al Saie Med in Italy, la casa che produce energia - Speciali ed Eventi - Ambiente&Energia
  Bologna - Medaglia d'oro alle olimpiadi della bioarchitettura, ovvero il 'Solar Decathlon Europe 2012', 'MED in Italy' si candida al ruolo di attrazione principe del Saie 2012. A Bologna sara', infatti, visitabile per la prima volta questo prototipo di casa energeticamente autosufficiente, sviluppata grazie alla collaborazione di tre atenei italiani, Roma Tre, la Sapienza e la Libera universita' di Bolzano, insieme a Franhofer Italia. 
   'MED in Italy' presenta caratteristiche uniche. A partire dalla capacita' di produrre tre volte l'energia che consuma, ovviamente grazie a fonti rinnovabili, un aspetto che nei fatti la trasforma in una piccola centrale energetica. 
   Ampia e comoda, 100 metri quadri di superficie calpestabile e 60 di pertinenze esterne, somma in se' il meglio in design, ecosostenibilita' e nuove tecnologie, inserendosi anche nel solco della tradizione mediterranea. 
   Sa isolarsi nelle ore calde e prevede rinfrescanti aperture in quelle notturne. E' realizzata con materiali naturali e riutilizzabili o riciclabili come legno e alluminio. Inoltre e' facilmente trasportabile: si monta in cinque giorni, piu' altri cinque per attivare i suoi impianti. 
   Infine ha caratteristiche di enorme concorrenze verso le strutture attuali: costa 1.400 euro al metro e tutti i suoi elettrodomestici si possono accendere contemporaneamente senza correre il rischio di vedere cali di tensione elettrica. 
   'MED in Italy' sara' presentata giovedi' alle 13 in anteprima alla stampa, poi dal pomeriggio fino a domenica sara' visitabile con visite guidate a scadenza oraria tutti i giorni. A raccontarla lo stesso team che l'ha progettata e che ne illustrera' le tecnologie innovative e i materiali utilizzati.  
