#titolo Più vicina la Tv con ologrammi  in 3D - Tecnologie - Scienza&Tecnica
  E' ormai aperta la strada ai nuovi schermi per televisori capaci di generare ologrammi tridimensionali emettendo diverse informazioni a seconda dell'angolatura da cui vengono osservati. Questo grazie a due nuovi chip da record, ricoperti da nano-antenne, che sono stati realizzati dai ricercatori del Massachusetts Institute of Technology (Mit) di Boston, come illustrato in un articolo pubblicato su Nature. 
Il primo chip di silicio è ricoperto da oltre 4.000 nano-antenne che emettono fasci di luce, le cui onde sono leggermente fuori fase, in modo da rafforzarsi l'una con l'altra in certe direzioni e annullarsi a vicenda in altre. Lo sfasamento è stato calcolato in modo da far apparire sopra il chip il logo del Mit ripetuto più volte. E' importante sottolineare come ciascuna delle antenne emette luce, e non è semplicemente accesa o spenta, come accadrebbe invece con i pixel di uno schermo in bianco e nero. 
Il secondo chip di silicio invece è sormontato da 64 nano-antenne. La sua peculiarità sta nella possibilità di regolare lo sfasamento delle onde luminose, così da indirizzare la luce in modo arbitrario verso qualsiasi direzione. In linea di principio, anche il chip da 4.000 antenne avrebbe potuto essere costruito in modo da essere regolabile, ma il groviglio di fili che si sarebbe venuto a creare ha fermato i ricercatori. 
I chip che indirizzano la luce potranno dare vita a una serie di utili applicazioni, come telemetri più piccoli, efficienti e poco costosi, strumenti di diagnostica per immagini che possono arrivare fino nei più piccoli vasi sanguigni e, ovviamente, i nuovi televisori olografici in 3D.  
