#titolo Tremila stranieri Ambasciatori di sicurezza stradale con l'Aci - Speciali - Motori
  Corsi gratuiti di guida sicura per 3 mila automobilisti stranieri presenti in Italia, che entro il 2014 verranno nominati 'ambasciatori di sicurezza stradale' per diffondere in famiglia e nelle comunita' nazionali il valore del rispetto del Codice della Strada e sanare eventuali difformita' di abitudini e comportamenti, che possono rappresentare un pericolo per la collettivita'. Il programma formativo, primo nel suo genere in Europa, e' stato lanciato nel 2012 dall'Aci ed offre 1.000 corsi di guida sicura l'anno presso il centro Aci-Sara di Vallelunga per tre anni.  
   Domani l'Automobile Club d'Italia illustrera' il primo bilancio del progetto e presentera' le nuove elaborazioni statistiche sull'incidentalita' stradale degli stranieri in Italia che, proprio per mancanza di un'adeguata educazione alla guida, rischiano il doppio rispetto ai conducenti italiani. Ogni anno infatti il 13,5% degli automobilisti stranieri e' coinvolto in un incidente stradale, contro il 6,4% degli italiani. In generale, gli stranieri residenti in Italia sono 4,75 milioni, di cui 2,6 muniti di patente (1,4 l'hanno conseguita con una scuola guida italiana); possiedono piu' di 2,7 milioni di automobili e oltre 250 mila moto. 
  L'iniziativa, sostenuta da Sara Assicurazioni e Aci Global, e' patrocinata dalla Presidenza del Consiglio e dai Ministeri degli Affari Esteri, della Cooperazione internazionale e integrazione, degli Affari regionali, Turismo e Sport. I corsi, sono partiti il 28 settembre 2012 nel centro Aci-Sara di Vallelunga (Roma). Sono previste 18 giornate l'anno, ciascuna con 60 allievi. In contemporanea verra' attivato un call center multilingue per consulenza legale e tecnica su problemi legati alla mobilita'.  
