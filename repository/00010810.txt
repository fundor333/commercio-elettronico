#titolo Tirrenia: iniziativa anticrisi, il traghetto si paga a rate  - Crociere e Traghetti - Mare
   (ANSA) - CAGLIARI, 14 FEB -  Tirrenia  contro la crisi e il caro petrolio: biglietti della nave divisibili in dieci rate per tariffe superiori ai 300 euro e pacchetti low cost, viaggio più albergo in alcune località della Sardegna, con sconti anche del 25%. 
 Sono le due novità annunciate a Cagliari dal presidente di  Cin Tirrenia , Ettore Morace, questa mattina a margine della conferenza stampa di presentazione del progetto ForMare per gli studenti impegnati negli stage a bordo delle imbarcazioni della compagnia napoletana. "Iniziative - ha detto Morace - che stanno raccogliendo un grande successo. Ricordiamo che le rate sono senza interessi e che gli accordi con gli alberghi hanno l'obiettivo di far viaggiare i passeggeri anche al di la dei canonici mesi delle vacanze estive. Insomma, puntiamo alla destagionalizzazione". Primo bilancio dell'esperienza nuova Tirrenia: "Siamo partiti nel 2012 - ha detto Morace - e abbiamo già un incremento di passeggeri nello scorso anno del 10%". (ANSA).  
