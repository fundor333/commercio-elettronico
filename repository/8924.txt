#titolo Baby coccodrilli siamesi tornano in liberta' - Natura - Ambiente&Energia
  ROMA - Ritorno in liberta' per rari coccodrilli siamesi. La Wildlife Conservation Society (WCS) ha annunciato che 19 baby coccodrilli della specie in pericolo di estinzione, sono stati lasciati liberi nelle zone umide del Laos. 
I ricercatori spiegano che le uova dei rettili, dischiuse durante l'estate del 2011, sono state incubate al Laos Zoo dopo essere state recuperate nella Provincia di Savannakhet. La scorsa settimana i piccoli coccodrilli sono stati lasciati liberi vicino al luogo dove erano stati trovati; come riporta Live Science, per diversi mesi - fino all'inizio della stagione delle piogge - potranno soggiornare in un'area di ''rilascio graduale'' in cui si abitueranno al nuovo ambiente, continuando tuttavia a ricevere cibo supplementare e protezione. 
 I coccodrilli siamesi crescono fino a tre metri di lunghezza, ma i ricercatori spiegano che in questo momento i 19 esemplari arrivano ad un massimo di 70 centimetri. Sono stati classificati come specie in pericolo di estinzione dall'Unione Internazionale per la Conservazione della Natura (IUCN) per colpa della caccia eccessiva e della perdita di habitat nel sud- est asiatico e in parte dell'Indonesia.  
