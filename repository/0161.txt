#titolo L'odore della mamma migliora abilita' in bambini autistici - Sanit√† - Salute e Benessere
  Dall'odore della mamma arriva, per i bambini autistici, un aiuto a imitare le azioni degli altri e a incrementare le loro abilita' sociali. E' quanto emerge da uno studio di ricercatori guidati da Umberto Castiello del Dipartimento di Psicologia generale dell'Universita' di Padova e pubblicato sulla rivista Biological Psychiatry. 
La ricerca, condotta in collaborazione con Roberto Tirindelli dell'Universita' di Parma e Maria Bulgheroni di Ab.Acus Milano, ha coinvolto 20 bambini autistici tra i 10 e i 14 anni e un gruppo di bambini di controllo. Si stima che l'incidenza dell'autismo nella popolazione mondiale sia di un bambino ogni 150. 
''Abbiamo visto - spiega la ricercatrice Valentina Parma - come i bambini sani imitino le azioni dell'altro indipendentemente dall'odore che percepiscono. I bambini autistici, invece, hanno bisogno dell'odore della propria mamma per imitare spontaneamente''. ''Lo studio dimostra come i bambini affetti da autismo siano maggiormente 'sensibili' - rileva Castiello - a un senso ancestrale di conoscenza quale e', appunto, l'olfatto che in questo caso gioca un ruolo decisamente importante nelle interazioni sociali. Questo risultato rappresenta una importante indicazione per trattamenti che hanno lo scopo di insegnare a questi bambini con autismo i comportamenti sociali''. 
I ricercatori hanno ''catturato'' l'odore delle mamme prelevandolo dalle secrezioni ascellari, l'hanno poi conservato attraverso una particolare procedura sperimentale, per sottoporlo infine ai due gruppi di bambini prima della sperimentazione. Mentre il comportamento di mimesi nei bambini sani rimaneva immutato, quello dei bambini autistici migliorava nettamente quando il loro olfatto veniva stimolato dall'odore materno.  
