#titolo Nautica: Ferretti al London boat show con nuovo Iseo Riva - Nautica e Sport - Mare
   (ANSA) - FORLI', 11 GEN - Il  Gruppo Ferretti , tra i leader mondiali nella progettazione, costruzione e commercializzazione di motor yacht, presenterà al  London Boat Show 2013,  insieme al proprio dealer locale Ventura, Iseo uno degli ultimi nati del brand Riva, lo storico cantiere sebino che ha appena celebrato i suoi 'primi' 170 anni di storia.  
 Il modello, frutto della collaborazione tra Officina Italiana Design, lo studio che progetta in esclusiva tutte le imbarcazioni della gamma Riva, e l'AYTD - Advanced Yacht Technology and Design - il centro di ricerca, progettazione navale e design del Gruppo Ferretti - spiega una nota - "é stato pensato come un'imbarcazione da vivere ovunque si desideri, che fa dell'eleganza e della facile trasportabilità i propri punti di forza. A corredo dell'imbarcazione, nella sua versione standard, è stato, infatti, progettato un trailer che permette un trasporto agevole al traino di una vettura per ogni spostamento sul lago o sul mare".  
 Nella versione diesel standard, monta un motore Yanmar 6BY2 260 con potenza 260 mhp e piede poppiero Yanmar ZT 370 duoprop, che spingono l'imbarcazione ad una velocità massima di 36 nodi. In alternativa, la versione optional offre un motore Yanmar 8LV 320, con potenza 320 mhp e piede poppiero Yanmar ZT 370 duoprop, con una velocità massima di 40 nodi. Nella versione benzina, Iseo monta un motore Mercruiser 377 DTS MAG 320 V8, con potenza 320 mhp e piede poppiero Bravo Three, che spinge l'imbarcazione ad una velocità massima di 41 nodi. Iseo sarà inoltre disponibile con una motorizzazione ibrida.  
