#titolo Crociere: Costa punta su scalo di Livorno per 2014 - Crociere e Traghetti - Mare
  (ANSA) - LIVORNO, 22 GEN -  Costa Crociere  punta su  Livorno  anche per il 2014. Il colosso italiano delle navi da crociere sceglie Livorno anche per il 2014, con un calendario di scali nel porto labronico da primato. Non piu' con navi di piccola e media stazza, ma con navi piu' moderne e tecnologicamente piu' avanzate da oltre 300 metri.     A Livorno faranno scalo infatti la Costa Pacifica, la Costa Classica, la Costa Favolosa e la nuovissima Ammiraglia Costa Diadema (ancora fase in costruzione e che entrera' in servizio nell'ottobre 2014). 
 La Costa Diadema, che sara' la nave piu' grande battente bandiera italiana, fara' il primo scalo al porto di Livorno il 23 novembre 2014 con scali regolari (tutte le domeniche seguenti) fino all'aprile 2015. Si tratta di un vero e proprio gigante del mare con una capacita' di ospitare quasi 5000 passeggeri. 
 Gli scali predisposti da Costa Crociere saranno in gran parte 'Home Port Parziale' che significa per la citta' uno scalo continuo e duraturo di migliaia di passeggeri stranieri in visita ai nostri territori. ''E' un riconoscimento forte e chiaro che Costa Crociere rinnova con il porto di Livorno - commenta il Presidente di Porto di Livorno 2000, Roberto Piccini -; una sfida che accogliamo con entusiasmo e grinta, perche' il nostro porto possa rispondere agli armatori in modo adeguato, con infrastrutture idonee, sia per i traffici commerciali che per quelli crocieristici, con servizi sempre piu' qualificati e innovativi, per migliorare l'accoglienza e potenziare le ricadute economiche del turismo crocieristico nei nostri territori''.(ANSA).  
