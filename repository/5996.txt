#titolo Famiglia Nobel F.Crick per Dna mette all'asta il suo premio - Medicina  - Salute e Benessere
     (ANSA) - MILANO, 27 FEB - A sessant'anni dalla scoperta della
doppia elica del dna, che fece guadagnare a Francis Crick e
James Watson il Nobel, la famiglia di Crick ha deciso di mettere
all'asta il premio, completo di medaglia, diploma e altri
cimeli. E' la prima volta che un premio Nobel finisce in una
vendita pubblica, come spiega il quotidiano inglese The
Independent.    Lo scienziato di Cambridge e' morto nel 2004 all'eta' di 88
anni, e la medaglia d'oro del Nobel, da 23 carati, che ha incise
le due iniziali e la data del premio, e' rinchiusa in una
cassetta di sicurezza in California dalla morte della sua vedova
nel 2007. La nipote, Kindra Crick, spiega che la famiglia ''e'
stata in difficolta' nel decidere cosa fare del Nobel. Non
volevamo che stesse in un deposito. Vogliamo renderlo
disponibile a qualcuno che possa prendersene cura e anche
metterlo in mostra. Questa e' una parte della storia della
scienza e c'e' un selezionato gruppo di persone che vorrebbe
comprarlo e metterlo in mostra, cosa per noi difficile. Speriamo
possa ispirare la prossima generazione di scienziati''.    Anche quando era in vita, Crick tenne il riconoscimento 'al
sicuro'. I figli non ricordano di averlo visto dopo la
cerimonia, e la nipote Kindra giura di non averlo mai visto.    La base d'asta iniziale per medaglia e diploma e' di 500mila
dollari, ma alcuni stimano che la cifra potrebbe arrivare anche
a 5 milioni all'asta prevista a New York in aprile. Parte del
ricavato servira' a finanziare il Francis Crick Institute, che
aprira' a Londra nel 2015.(ANSA).
