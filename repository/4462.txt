#titolo Da Sannino a Bergodi, 12 esoneri in serie A  - Calcio
Cristiano Bergodi  diventa il dodicesimo allenatore ad essere esonerato in serie A. Al tecnico del Pescara è stato fatale la sconfitta per 1-0 con l'Udinese. Una settimana fa il tris del Palermo: prima di Bergodi, lo scorso mese, l'ultima panchina a saltare era stata proprio quella di  Alberto Malesani . Da domenica scorsa al Palermo è tornato  Gian Piero Gasperini,  esonerato il 4 febbraio. 
 La staffetta tra Malesani e Gasperini è stata il secondo cambio in corsa della stagione per il club rosanero che a settembre aveva dato inizio al valzer delle panchine proprio con la sostituzione di Sannino con lo stesso Gasperini. All'inizio di febbraio prima di Gasperini era toccato a  Zdenek Zeman , sollevato dall'incarico alla luce dei pessimi risultati della Roma: al suo posto sulla panchina giallorossa è arrivato  Aurelio Andreazzoli . Prima del boemo era stato  Gigi Del Neri  ad essere licenziato dal Genoa (anche qui al secondo cambio dopo quello che portò a ottobre all'uscita di scena di De Canio). Il primo esonero in questa stagione è stato appunto quello deciso del Palermo, il 16 settembre, con l'allontanamento di  Giuseppe Sannino  dopo la terza giornata. Al suo posto è arrivato Gasperini. Il 2 ottobre il Chievo ha esonerato  Mimmo Di Carlo  per affidare la squadra ad  Eugenio Corini ; nello stesso giorno il Cagliari ha dato il benservito a  Massimo Ficcadenti  per accogliere in panchina Ivo Pulga. 
 Il 22 ottobre è stata la volta di un altro presidente 'mangia-allenatori'. Il patron del Genoa,  Enrico Preziosi , ha licenziato  Gigi De Canio . Rossoblù nelle mani di Luigi Del Neri, che è dunque durato meno di tre mesi, con un bilancio di nove sconfitte su tredici gare disputate sotto la sua guida. Il 18 novembre il tecnico del Pescara  Giovanni Stroppa  si è dimesso dopo il ko in casa del Siena ed è stato sostituito da Cristiano Bergodi. Un mese dopo, nella notte tra il 16 e il 17 dicembre, è stata la volta di  Serse Cosmi , allontanato dal Siena dopo il ko nel derby con la Fiorentina, che aveva lasciato i bianconeri toscani (su cui pesano però 6 punti di penalizzazione) all'ultimo posto in classifica. Il tecnico umbro è stato sostituito da  Giuseppe Iachini . Poche ore dopo, il 17 dicembre, è stata la volta di  Ciro Ferrara  a dover lasciare la sua panchina, quella della Sampdoria a causa di una sconfitta con il Catania. A succedergli alla guida dei blucerchiati è stato  Delio Rossi . Il 20 gennaio esonero dal Genoa per Del Neri: il testimone è passato a  Davide Ballardini , che già aveva allenato il Genoa nel 2011.  
