#titolo Ama,mille tonnellate/giorno tal quale, possibile -60% - Rifiuti & Inquinamento - Ambiente&Energia
  ROMA - Nel mese di gennaio la previsione dell'Ama, la municipalizzata dei rifiuti di Roma, e' che ''finiranno a Malagrotta 1.000 tonnellate di rifiuto tal quale al giorno''. Utilizzando dal 25 gennaio i quattro impianti Tmb (Trattamento meccanico biologico) che ha individuato il commissario Goffredo Sottile, anche nel resto della regione, il tal quale portato nella mega discarica ''potrebbe essere verosimilmente anche 600 tonnellate al giorno in meno''. Lo ha spiegato il direttore generale dell'Ama Giovanna Anelli. 
In occasione di una conferenza stampa sulla raccolta differenziata Anelli ha spiegato: ''stiamo parlando del mese di gennaio ed e' anche una previsione: abbiamo una produzione di rifiuti indifferenziati di 103.000 tonnellate; 72.000 saranno lavorati negli impianti Tmb Ama di Roccacencia e Salaria e di Malagrotta 1 e 2. Ne resteranno 30.000, quindi 1.000 tonnellate al giorno di tal quale''.     Il direttore generale ha anche spiegato che l'azienda si sta organizzando per riuscire dal 25 gennaio per portare i rifiuti nei quattro Tmb che ha individuato il prefetto Sottile''. 
Per la prima volta, ha poi affermato il presidente dell'Ama Piergiorgio Benvenuti, ''nella citta' di Roma la raccolta differenziata ha raggiunto la percentuale del 30,2%. Abbiamo raggiunto e superato l'obiettivo del patto per Roma, anche grazie al progetto sulla nuova raccolta differenziata nel IV Municipio''. La percentuale e' riferita al mese di dicembre 2012. Secondo quanto riferisce la municipalizzata il 'progetto pilota' avviato nel IV Municipio ha consentito di raggiungere il 45% di differenziata su quel territorio.  
