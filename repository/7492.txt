#titolo Crisi: Pse, fondo garanzia Ue contro disoccupazione giovani - Altre news - ANSA Europa
     (ANSA) - BRUXELLES, 11 MAG - E' la creazione di un 'Fondo
europeo di garanzia per i giovani' dotato di 10 miliardi di euro
dei fondi strutturali Ue la proposta del Partito socialista
europeo (Pse) per combattere la disoccupazione giovanile che
attualmente colpisce 5,6 milioni di persone. Il fondo, secondo
le stime del Pse, puo' creare due milioni di posti di lavoro
entro il 2014. Per promuovere la creazione del Fondo, il Pse ha
lanciato oggi da Bruxelles la campagna internazionale 'Your
future is my future'.    ''C'e' una vera crisi del lavoro giovanile nella Ue - ha
detto il presidente del partito, il bulgaro Sergei Stanishev -
In alcuni paesi la disoccupazione arriva al 50%. E' una
situazione insostenibile. Se vogliamo evitare la catastrofe
dobbiamo trovare soluzioni pratiche''.    Il meccanismo prevede che il 'Fondo di garanzia' sia attivato
per offrire un posto di lavoro, di studio o di formazione
professionale entro quattro mesi ai giovani che completano gli
studi e o che hanno perso il lavoro. Un sistema analogo e' gia'
attivo, a livello nazionale, in Austria (dove la disoccupazione
giovanile e' scesa all' 8,7%) e in Finlandia ed e' allo studio
in Lussemburgo, Regno Unito e Romania.    ''Secondo noi - ha sottolineato il segretario del Pse, il
francese Philip Cordery - la crescita si deve basare sugli
investimenti e non sulle liberalizzazioni. L'Europa ha bisogno
di investimenti in progetti per la nostra economia e per il
futuro dei nostri giovani''.(ANSA).
