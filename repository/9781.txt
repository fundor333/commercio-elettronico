#titolo Lamborghini + 30% nel 2012 con 2083 auto. Negli Usa +54% - Industria e Mercato - Motori
  ROMA - Lamborghini ha chiuso il 2012 con una significativa crescita delle consegne. Le 2.083 unita' immatricolate a clienti in tutto il mondo rappresentano un miglioramento del 30% rispetto al risultato dell'anno precedente, quando ne erano state consegnate 1.602 unita'. Le vendite sono cresciute del 34% in Europa, ma il maggiore contributo al progresso della Casa di Sant'Agata Bolognese e' stato dato dal mercato degli Stati Uniti, dove le immatricolazioni sono salite del 54%. Nell'area Asia Pacifico - precisa la nota dell'Azienda - la crescita e' stata del 9%. Il risultato ottenuto lo scorso anno rappresenta il terzo consecutivo di crescita dal 2010. 
''Nonostante le incertezze finanziarie ed economiche a livello mondiale Lamborghini ha chiuso un 2012 molto soddisfacente - ha detto Stephan Winkelmann, presidente e AD di Automobili Lamborghini - confermando la validita' della strategie prodotto e commerciale. Continueremo a lavorare al rafforzamento della nostra gamma per garantire un ulteriore sviluppo nei prossimi anni''. 
La crescita nel 2012 e' stata trainata dalla Aventador LP 700-4 che nel suo primo anno completo di vendita ha totalizzato 922 unita', mentre la Gallardo conferma lo status di vettura Lamborghini di maggior successo di sempre con una performance sostanzialmente stabile rispetto al 2011 (1.161 unita' vendute nel 2012) che l'ha portata ha superare quota 13.000 consegne dal lancio. Lamborghini e' un marchio globale e la distribuzione delle vendite e' equamente bilanciata nelle tre regioni: Europa 29%, Americhe 28% (di cui Stati Uniti 25%) e Asia Pacifico 35% (di cui Cina 15%). Il Medio Oriente e il Sud Africa rappresenta l'8%. 
Nel 2013, la nuova Aventador LP 700-4 Roadster - che il comunicato Lamborghini definisce ''la piu' straordinaria scoperta di sempre'' - affianchera' la coupe'. Le previsioni di prenotazioni per questo modello sono state superate e il portafoglio ordini per entrambi le versioni copre i prossimi 15 mesi. 
Lamborghini ha confermato per il 2013, il proprio impegno in ulteriori attivita' di motorsport. Facendo seguito a quattro stagioni in Europa e una prima stagione in Asia, il Lamborghini Blancpain Supertrofeo si conferma l'unica e la piu' veloce serie monomarca a quattro ruote motrici. Nel 2013, la serie sara' organizzato in tre continenti, con il debutto negli Stati Uniti. 
Inoltre, Lamborghini partecipera' ufficialmente alla serie mondiale GT3 con la Gallardo. Saranno anche offerte attivita' complementari per piloti a diversi livelli di preparazione. 
A margine della conferenza di presentazione dei risultati 2012, svoltasi a New York in occasione dell'inaugurazione della nuova concessionaria di Long Island, Winkelmann ha anche confermato l'avvio della produzione della serie speciale Sesto Elemento, una delle piu' performanti Lamborghini di sempre. In pista o su circuiti privati (la Sesto Elemento non e' infatti omologata per la strada) questa auto realizzata integralmente in carbonio propone un rapporto peso potenza di soli 1,75 kg/Cv e puo' accelerare con il solo motore aspirato V10 da 0 a 100 km/h in 2,5 secondi. La prima Sesto Elemento verra' consegnata nella seconda meta' del 2013.  
