#titolo Shipping: Crac Deiulemar, all'asta in Francia prima nave - Shipping e Cantieri - Mare
  (ANSA) - GENOVA, 13 FEB - E' stata già venduta all'asta in Francia la prima nave di  Deiulemar Shipping , la compagnia di navigazione il cui fallimento ha coinvolto 10 mila famiglie di risparmiatori soprattutto di Torre del Greco e dintorni che avevano acquistato titoli obbligazionari irregolari per un ammontare superiore a 700 milioni di euro. Lo scrive  Ship2shore , il magazine settimanale on-line di shipping, porti, trasporti e logistica, precisando che proprio in questi giorni i curatori fallimentari di Deiulemar Shipping hanno avviato le procedure per la vendita a evidenza pubblica di due navi gasiere. 
Il Tribunale di Aix en Provence, si legge nel sito, ha appena completato la vendita all'asta della bulk carrier Valeria Della Gatta finita alla società greca Diana Shipping per 14,75 milioni di euro. La nave, precisa Ship2Shore, si trova attualmente nel porto di Marsiglia Fos dov'è stata fermata su istanza di Centrobanca che vanta un'ipoteca di primo grado per un finanziamento navale accordato al momento della consegna da parte del cantiere quando il suo valore era di circa 40 milioni di dollari. Questa nave però rientra fra quelle messe sotto sequestro dalla procura di Torre Annunziata nei mesi passati. 
Non è chiaro, dunque, se la somma ottenuta dalla vendita sarà immediatamente disponibile per ripagare i creditori o se invece dovrà passare prima dai curatori fallimentari, né se la nave verrà liberata dal sequestro disposto a tutela dei risparmiatori. (ANSA)  
