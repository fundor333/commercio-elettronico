#titolo La crisi morde ma il Motor Show resiste. Al Via 37ma edizione - Speciali - Motori
  di Graziella Marino 
 ROMA - La crisi c'e' e si sente. Quest'anno il mercato dell'auto in Italia tocchera' a malapena gli 1,4 milioni di vetture, ripiombando ai livelli di fine anni '70 con un calo del 44% rispetto al 2007. Eppure il Motor Show di Bologna ha scelto di accettare la sfida e si presentera' puntualmente al suo pubblico dal 5 al 9 dicembre e alla stampa e agli operatori il giorno prima per mostrare le novita' delle 11 marche che quest'anno, con un'area espositiva o con un'area esterna dedicata ai test drive, saranno presenti alla 37/ma edizione della rassegna bolognese. Prima dell'apertura del Motor Show, che quest'anno e' inserito nel calendario Oica, lunedi' 3 dicembre si terra' la tradizionale conferenza organizzata dal Centro Studi Promotor GL events sulla situazione e le prospettive del mercato. 
 Tra le case che parteciperanno al Motor Show la Fiat sara' presente a ranghi ridotti, con una flotta di dieci Panda 4x4 che i visitatori del Salone potranno utilizzare per test su un tracciato esterno. Ed e' stata proprio la diserzione dell'area espositiva da parte del costruttore nazionale uno dei motivi principali che, oltre al momento di crisi, ha indotto molti rappresentanti delle case estere a cancellare la propria presenza. Le ultime disdette, da parte di Kia, Land Rover e Jaguar, sono arrivate a meno di un mese dall'apertura dell'evento, ''provocando un notevole disagio organizzativo'' ed inducendo Giada Michetti, amministratore delegato di Gl Events Italia, la societa' francese che organizza il Motor Show di Bologna, ad un richiamo di ''corresponsabilita''' sulle scelte future di ''tutti gli attori del settore auto in Italia, a cominciare dalle case estere e nazionali, che devono ''mettersi intorno ad un tavole e decidere se vogliono un salone nazionale, e dove e come dovrebbe essere fatto''. In tempi di crisi, uno spunto innovativo e' arrivato da Mercedes che ha scelto di  proporre al pubblico le proprie novita', come la Classe A e la rinnovata Smart, per farle ammirare ma anche acquistare, con un'offerta dedicata ai visitatori del Motor Show. 
 Oltre a Mercedes, che esporra' in anteprima nazionale anche la B 200 Natural Gas Drive, il concept Classe B electric Drive, la Smart forstars e la Brabus ebike, quest'anno tornera' a Bologna il marchio Opel, con il debutto nazionale della citycar Adam e del suv compatto Mokka. Il Motor Show fara' invece da passerella europea al nuovo Maggiolino Cabrio della Volkswagen, reduce dal recente esordio mondiale al Salone di Los Angeles. Accanto sfileranno la nuova Golf e la eco up! con alimentazione a metano/benzina. Sullo stand saranno esposte anche il prototipo della Golf BlueMotion e della futura Golf GTI. Renault fara' sfilare a Bologna in anteprima nazionale la sua Clio Break, mentre nel polo elettrico sara' presente la versione definitiva della berlina compatta Zoe. Dacia proporra', tra l'altro, la nuova Sandero e Sandero Stepway, la Lodgy e il multispazio Dokkar e Nissan sara' presente con la Juke Nismo e la e-NV200. 
Non mancheranno anche quest'anno gli eventi tematici, come l' Electric City, l'Icon Cars, dedicato alle vetture vintage e il Luxury Time, per ammirare i top brand di lusso. Ma il fiore all'occhiello della rassegna bolognese rimangono le competizioni e le esibizioni. Il 7 dicembre l'appuntamento e' con il pit stop della Squadra Corse Ferrari, mentre nel week end dell'8 e 9 dicembre sar√† la volta del Red Bull Speed Day. In scena anche la finale mondiale del Red Bull Kart Fight, che radunera' i migliori 22 piloti amatori selezionati in tutto il mondo.  
