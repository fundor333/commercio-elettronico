#titolo Corea del Nord: Jong Tae Se - Le Stelle - Mondiali Sudafrica
  E' nato in Giappone, ha il passaporto della Corea del Sud ma gioca per la nazionale nordcoreana. E' un curioso mix quello Jong Tae Se, il 'Rooney d'Asia', stella che brilla di una Corea del Nord per il resto misteriosa. 
     
A 26 anni ha finalmente la possibilita' di giocare un Mondiale, e non vuole lasciarsi sfuggire l'occasione che potrebbe in futuro regalargli altri palcoscenici di prestigio. Dal 2006 si trova su quello della J-League giapponese, nel Kawasaki Frontale con cui nella scorsa stagione ha marciato alla media di 0.50 gol a partita. Ma questo attaccante considerato fra i migliori del suo continente sente che e' arrivato il momento di spiccare il volo verso l'Europa: il suo sogno e' quello di trovare un posto nella Premier League inglese, cosi' potra' misurarsi contro il Rooney vero. 
Nato a Nagoya da madre sudcoreana e padre invece del nord, Jong Tae Se ha il passaporto di tutti e tre i paesi, ma calcisticamente ha scelto la selezione sulla carta piu' debole, che lui ha trasformato al punto da trascinarla al Mondiale, nonostante un rendimento personale non sempre costante quando gioca in nazionale. 
Potente nel tiro, forte anche di testa proprio come quel Rooney a cui si ispira (''ma l'unica cosa che abbiamo in comune sono gli scarpini della stessa marca e colore'', scherza), questo 26enne si e' ritrovato improvvisamente al centro dell'attenzione quando e' stato il grande protagonista della Coppa dell'Asia Orientale del 2008. Quel giorno ha capito che la sua vita sarebbe cambiata (''quando abbiamo affrontato il Giappone per me e' stata una grandissima emozione, e il raggiungimento di un traguardo per il quale avevo sempre lavorato''), e dai 'cugini' del sud ha ricevuto perfino richieste di poter girare un documentario sulla sua vita: ''e' stato terrificante'', ha spiegato un giorno precisando che ''essere al centro dell'attenzione fa piacere, pero' puo' disturbare la concentrazione, e io voglio pensare solo al calcio. Devo allenarmi sempre di piu', per vivere al 100% e non avere rimpianti alla fine della carriera''. 
Della Corea del Nord non gli piace la mancanza di impianti adeguati in cui allenarsi, ''una situazione completamente diversa rispetto a quella del Giappone'', ma questa sincerita' finora non gli ha creato problemi in un ambiente nel quale non sempre e' possibile esprimersi liberamente (la nazionale viaggia con gli agenti della polizia segreta al seguito). 
Al Mondiale non vede l'ora di affrontare il Brasile, ''un altro sogno che si avvera'', che pero' sul campo potrebbe tramutarsi in un incubo, a meno che la Seleao non faccia la fine dell'Italia di Edmondo Fabbri ai Mondiali del '66. 
   
