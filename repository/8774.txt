#titolo Pdl, 23/3 in piazza a Roma 'Tutti con Silvio'  - Politica
ROMA - "Prosegue la preparazione della manifestazione indetta dal Pdl per sabato 23 marzo a Roma in piazza del Popolo, a partire dalle ore 15. Le adesioni che stanno pervenendo presso via dell'Umiltà, sede del comitato organizzatore, che si è riunito questo pomeriggio - si afferma in una nota dell'ufficio stampa del Pdl - sono numerosissime e vanno oltre ogni aspettativa. E' prevista una partecipazione vastissima da tutta Italia, con treni speciali e pullman dalle varie Regioni. E' stato anche approvato definitivamente il titolo della manifestazione: "Tutti con Sivio. Contro l'oppressione fiscale, burocratica e giudiziaria". 
 E al San raffaele riunione tra Silvio Berlusconi e i big del Pdl, arrivati all'ospedale di Milano, dove l'ex premier è ricoverato da una settimana. All'incontro è presente anche il segretario del partito, Angelino Alfano. 
 Berlusconi rimarrà ricoverato anche oggi, per il settimo  giorno di seguito, all'ospedale San Raffaele di Milano. Deve svolgere  alcuni esami sul suo stato di salute. E' quanto si apprende da alcune  fonti dell'ospedale. L'ex premier si trova dallo scorso venerdì al San  Raffaele per un'infezione agli occhi, l'uveite, cui si sono aggiunti  scompensi pressori. 
 Lettera del Presidente Napolitano a La Repubblica  per affermare  con forza che 'nessuno scudo e' stato offerto a chi è imputato in  procedimenti penali da cui non può sentirsi esonerato in virtù  dell'investitura popolare ricevuta. 
 "Nessuno 'scudo' è stato offerto a chi è imputato in procedimenti penali da cui non può sentirsi 'esonerato' in virtù dell'investitura popolare ricevutà ". Lo precisa in una lettera inviata a Repubblica il Capo dello Stato, Giorgio Napolitano, rispondendo a un articolo pubblicato dallo stesso quotidiano dal titolo 'Un premio ai sediziosi' a firma del vicedirettore Massimo Giannini, sottolineando di aver peraltro giudicato " 'senza precedenti' per la sua gravità " la manifestazione del Pdl al Palazzo di Giustizia di Milano che il segretario Angelino Alfano aveva annunciato come "annullata" nel chiedere l'incontro al Quirinale la domenica sera, e che poi si è svolta "senza preavviso". Dal canto suo Giannini, ringraziando il Capo dello Stato per la lettera, osserva che l'affermazione 'nessuno scudo' è "importante, perché a leggere il comunicato dell'altro ieri l'impressione che Berlusconi e la destra avrebbero potuto interpretare le parole del Presidente come una sconfessiore per la magistratura e un 'salvacondotto' per il Cavaliere era fortissima". "Giannini - scrive il presidente della Repubblica - ha dato una versione arbitraria e falsa dell'incontro con una delegazione del Pdl da me tenuto in Quirinale martedì mattina. E' falso che mi siano stati chiesti 'provvedimenti punitivi contro la magistratura': nessuna richiesta di impropri interventi nei confronti del potere giudiziario mi è stat rivolta" come è stato subito chiarito nella nota successiva del Quirinale che "Giannini ha ritenuto di poter smentire sulla base di non si sa quale ascolto o resoconto surrettizio". Né, aggiunge il Capo dello Stato "la delegazione del Pdl mi ha 'annunciato' o prospettato alcun 'Aventino della destra' ". L'incontro "con i rappresentanti della coalizione cui è andato il favore del 29 per cento degli elettori era stato confermato dopo mie vibranti reazioni - scrive ancora Napolitano - espresse direttamente ai principali esponenti del Pdl per la loro presa di posizione. Quel rammarico, ovvero deplorazione, è stato da me rinnovato, insieme con un richiamo severo a principi, regole e interessi generali del Paese che solo con tendenziosità tale da fare il giuoco di quanti egli intende colpire, Giannini ha potuto presentare come 'riconoscimento al Cavaliere di un legittimo impedimento automatico' o di un 'lodo Alfano provvisorio' ".  
