#titolo Due secoli di Wagner, da Lipsia a Dresda - In Europa - In Viaggio
  Si apre sulle note di  Richard Wagner  il 2013 della  Germania : quest'anno ricorre il  bicentenario della nascita del compositore tedesco  e le città che il musicista ha amato e vissuto gli rendono omaggio con un ricco cartellone di eventi e spettacoli, in particolare in primavera (il musicista nacque il 22 maggio 1813). Un'occasione per un viaggio alla scoperta di alcune perle d'arte tedesche  ( la mappa dei luoghi ). 
L'anno wagneriano, così è stato ribattezzato, è protagonista indiscusso a  Lipsia, città natale dell'artista . Il 13 febbraio il Museo di storia cittadina inaugura una mostra sul compositore, mentre in primavera il Festival wagneriano (16-26 maggio) condurrà i visitatori in un viaggio musicale tra le più belle opere di Wagner:  Parsifal ,  L'oro del Reno  e una versione per bambini de  L'anello del Nibelungo . A fine maggio l'inaugurazione di un museo ad hoc nella  Alte Nikolaischule  con una mostra permanente sulla gioventù di Wagner. A Lipsia il compositore presentò anche le sue prime opere: nella  Gewandhaussaal , più tardi abbattuta per fare spazio allo  Städtisches Kaufhaus , e nel  Neues Theater  oggi  Oper Leipzig . Dresda , il secondo maggiore centro del land della Sassonia dopo Lipsia, ha ospitato Wagner per quasi vent'anni, da quando – nel 1843 – il musicista fu nominato direttore dell'orchestra di corte del re di Sassonia. Patrimonio Unesco, la città viene spesso definita la "Firenze del Nord": a circa due ore di treno da Berlino, offre ai visitatori diverse possibilità di  vacanza : la visita di musei e gallerie, le passeggiate sul "Balcone d'Europa" della terrazza sull'Elba, lo shopping e la cucina tedesca. Nella  Semperoper  di Dresda fu rappresentata per la prima volta l'opera  Rienzi  di Wagner e andò in scena la prima dell' Olandese volante . Altro luogo legato al compositore è la chiesa  Frauenkirche , che a fine maggio sarà il palco della cantata biblica "La cena degli apostoli" nell'ambito del Festival musicale. A fine aprile al  Dresdner Stadtmuseum  aprirà una mostra straordinaria sul musicista dedicandola al suo soggiorno in città che gli ispirò gran parte delle sue opere. 
Da pochi giorni è stato invece inaugurato il nuovo  Richard-Wagner-Museum  nel castello di caccia di  Graupa , paesino vicino Dresda, dove Wagner trascorse l'estate del 1846 insieme alla moglie. Nello stesso centro si può visitare la  Lohengrinhaus , una delle dimore più vecchie e meglio conservate del musicista, mentre nel  Liebethaler Grund  si erge il monumento a Wagner più grande del mondo. 
Altra città wagneriana è  Bayreuth , in Baviera, dove il compositore si trasferì nel 1872 per dieci anni. La sua dimora, Villa Wahnfried, oggi è un museo aperto al pubblico, mentre il teatro  Festspielhaus  sulla Collina Verde ogni anno organizza il festival wagneriano. Quest'anno in occasione del bicentenario è in programma una nuova messa in scena dell' Anello del Nibelungo , opera che fu rappresentata la prima volta proprio al  Festspielhaus , costruito apposta per le opere di Wagner. Non tutti sanno che L'anello del Nibelungo dura complessivamente circa 16 ore, una vera e propria maratona ma in cartellone esordirà anche una versione sintetica ("L'anello in una serata", 24 luglio). 
Altra tappa di Wagner e dei moderni turisti è  Eisenach , in Turingia. Qui il compositore rimase colpito dalla rocca cittadina, la  Wartburg , e la scelse come sfondo del suo  Tannhäuser . Il monumento quest'anno è cornice di rappresentazioni concertate dell'opera e della gara dei cantori della Wartburg. Anche  Norimberga  rende omaggio al compositore che vi ambientò  I Maestri Cantori di Norimberga : la città propone uno speciale tour guidato sulle orme di cantori e artigiani e la rappresentazione all'aperto della scena finale dell'opera con la gara di canto sul prato della Festa di San Giovanni. Appuntamento in piena estate, il 25 luglio, sulla piazza del mercato.  Monaco , capoluogo bavarese, ospitò il musicista nel 1864 e oggi gli dedica un importante monumento nella  Prinzregentenplatz . Il cartellone del  Nationaltheater  normalmente propone opere del repertorio di Wagner. Quest'anno anche diversi altri teatri tedeschi avranno Wagner in cartellone, fra cui le Opere di  Berlino  e  Stoccarda .  
