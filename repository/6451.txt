#titolo Salone di Detroit, così Chevrolet sarà marchio globale - Industria e Mercato - Motori
  DETROIT - L'americana Chevrolet conferma l'impegno di voler produrre veicoli globali e lancia a Detroit cinque nuovi modelli progettati per essere venduti fuori degli Stati Uniti. Le novita' sono la crossover compatta Trax che arrivera' anche in Italia, la monovolume familiare Orlando, lanciata in Canada, la berlina compatta Sail,costruita in Cina per il mercato locale e per i mercati emergenti, la monovolume compatta Spin venduta in Thailandia e Indonesia e la piccola due volumi Onix che va in vendita in Brasile. Nel 2012 Chevrolet ha venduto 4,95 milioni di veicoli con un record che ha portato le vendite globali di General Motors a oltre 9,2 milioni di veicoli e a una crescita del 2,9 per cento rispetto al 2011. Il 60% delle vendite Chevrolet sono avvenute in altri mercati, tra cui Brasile, Cina, Russia, Sud Corea e India. Tutti mercati in cui i modelli globali hanno fatto registrare risultati importanti. 
''Secondo me'' spiega Susan Docherty, presidente e managing director di Chevrolet Europe dal primo gennaio 2012 ''la strategia vincente e' produrre e vendere auto popolari ovunque. 
In Europa, ad esempio, vendiamo la Cruze con carrozzeria berlina, due volumi e wagon. In altri mercati, come l'America, vendiamo solo la wagon. Servono buoni prodotti che abbiano lo stile appropriato ad ogni mercato. Quindi Chevrolet puo' fare una crescita globale senza progettare auto e motori nuovi per ogni mercato''. Infatti il nuovo slogan Chevrolet ''Find New Road'' (trovare nuove strade)  significa, secondo Susan Docherty, avere una visione orientata al futuro, conoscere il cliente, le abitudini, la tassazione, il CO2 e tutto cio' che serve a far crescere il tuo Brand Globalmente.     Nel 2013, ad esempio, Chevrolet lancera' piu' di 20 nuovi modelli in tutto il mondo. ''Ci sono sicuramente mercati piu' redditizi di altri'' dice la manager Chevrolet ''come quelli in cui vendiamo le grandi taglie di pick-up, monovolume, ammiraglie, Corvette e Camaro. Ma essere leader significa anche saper realizzare profitti in ogni regione e avere la giusta gamma di veicoli per ogni paese''. In Italia, ad esempio, la Spark domina il suo segmento nel mercato dei clienti privati, Aveo ha fatto una crescita del 41% e la Cruze SW, arrivata a novembre, e' gia' un successo. ''Anche se in Europa auto come Spark e Aveo non realizzano ancora grandi profitti'' spiega Susan Docherty ''e' necessario far crescere il marchio e l'azienda e' impegnata su questo fronte. A cominciare dalla nuova Spark che debuttera' in Italia ad aprile. In alcuni mercati abbiamo bisogno di piu' macchine come Spark e Aveo, anche se non fanno gli stessi profitti di una grande Suv in America. Per Chevrolet e' importante pensare a strategie mirate al lungo periodo''. Le chiediamo, infine, di  commentare la rivelazione del manager Cadillac Bob Ferguson, secondo il quale il marchio avrebbe in preparazione una crossover compatta di lusso ''vogliamo una Cadillac globale come vogliamo una Chevrolet globale, quindi cerchiamo di individuare quale segmento potrebbe crescere al di fuori di Cina e America. 
L'Europa e' il primo mercato per l'auto di lusso, ma anche per le borse di lusso, per i vestiti di alta moda e cosi' via. Per la Cadillac, conclude Susan Docherty, avere successo globale significa avere successo in Europa. C'e' molto lavoro da fare e dobbiamo avere novita' piu' piccole in molti segmenti''.  
