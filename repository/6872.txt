#titolo Made in: eurodeputati, passo avanti sicurezza consumatori - Economia e lavoro - ANSA Europa
     (ANSA) - BRUXELLES, 13 FEB - ''Un importante passo in avanti
per rafforzare la protezione dei consumatori e la tracciabilita'
dei prodotti''. E' quanto hanno affermato gli eurodeputati
Cristiana Muscardini (Ecr), Gianluca Susta (S&D) e Niccolo'
Rinaldi (Alde), i tre relatori italiani del testo sul 'made in'
che due anni fa e' stato approvato a stragrande maggioranza dal
Parlamento europeo.    ''In questo contesto - hanno indicato Muscardini, Susta e
Rinaldi in occasione dell'adozione di nuove misure della
Commissione Ue per aumentare la sicurezza dei prodotti non
alimentari - apprezziamo particolarmente l'introduzione,
all'interno del regolamento sulla sicurezza dei prodotti di
consumo, di una disposizione specifica sull'indicazione
obbligatoria del paese di origine valida sia per i prodotti Ue
che extra-Ue''.    ''Auspichiamo con forza che tale proposta possa ricevere il
sostegno convinto del Consiglio, oltre che del Parlamento
europeo e crediamo che tale proposta della Commissione europea
sia frutto anche della battaglia costante condotta da anni
proprio dal Parlamento europeo a favore dell'informazione ai
consumatori, della tracciabilita' dei prodotti e della non
discriminazione tra imprese europee ed internazionali''.(ANSA).
