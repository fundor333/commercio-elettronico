#titolo Porti:Gioia;Sul, usare fondi esistenti a sostegno lavoratori - Autorit√† Portuali Calabria - Mare
     (ANSA) - GIOIA TAURO (REGGIO CALABRIA), 9 MAR - ''La crisi
che sta duramente colpendo i lavoratori del porto di Gioia Tauro
richiede un'immediata presa di posizione da parte delle
istituzioni affinche' si ricomincino a progettare operazioni di
sostegno economico concrete, a cominciare dalla riattivazione
degli impegni sulle politiche attive che consentirebbero a tante
famiglie di affrontare con piu' serenita' i tanti periodi di
cassa integrazione cui sono soggette''. Lo afferma, in una nota,
il segretario regionale del Sul, Carmelo Cozza.    ''I fondi - prosegue - ci sono, come gia' verificato con i
dipartimenti regionali competenti e non ci possono essere scuse. Basta attingere ai fondi previsti dalla Legge 236/93 e ai fondi
Fse per dare finalmente risposte concrete a tutti i lavoratori
del terminal. Lo chiediamo alla Giunta regionale, ed in
particolare al vicepresidente Antonella Stasi che si e' sempre
dimostrata sensibile alle problematiche dei lavoratori del
porto. Tenuto conto che le disponibilita' finanziare esistono e
possono essere utilizzate allo scopo non resta altro che
attivarsi per tempo al fine di garantire un'integrazione al
salario dei lavoratori in cigs. Alla Regione vogliamo rinnovare
la richiesta gia' inoltrata all'assessorato ai Trasporti e per
conoscenza anche alla Stasi ed al sindaco di Rosarno Elisabetta
Tripodi, relativa alla necessita' di istituire un collegamento
stabile tra la dorsale Ionica, Rosarno ed il porto che tenga
conto anche delle esigenze legate ai turni dei lavoratori''.    ''La politica - afferma ancora Cozza - non puo' essere miope
e l'attenzione ai problemi reali dell'area portuale e della
Piana non possono cadere in secondo piano, ma devono essere la
priorita'. C'e' ancora molto da fare e tante cose non dipendono
solo dalla politica calabrese, anche se questo non puo' essere
considerato un alibi. Si deve essere capaci, tutti gli attori
protagonisti, a coinvolgere il Governo sui problemi del nostro
territorio. Ci si deve confrontare in modo trasparente e aperto
in modo da fugare ogni dubbio su possibili inciuci. La brutta
immagine di questi giorni relativa al progetto del
rigassificatore mette a nudo i 'ritardi' della politica. La
forte tensione emersa e' frutto di un evidente mancanza di
confronto con il territorio e dell'arroganza di una politica
nazionale che pensa di poter decidere con forme antidemocratiche
sulla pelle dei cittadini della Piana che stanno pagando gia' un
duro prezzo per le politiche sbagliate. Con questo non si
intende minimamente giustificare forme di protesta offensive o
violente e si coglie l'occasione per esprimere pubblicamente
solidarieta' al presidente della Camera di commercio Lucio
Dattola e a tutti i componenti del Comitato portuale che hanno
dovuto subire loro malgrado lo sfogo e il grido di aiuto
lanciato dai manifestanti''.    ''Solo una consultazione democratica - conclude Cozza -
potra' farci uscire dal guado. Qualsiasi altra cosa si fara',
anche se obbligata, mettera' a disagio ed in forte difficolta' i
protagonisti. Speriamo che prevalga il buon senso e la
democrazia''. (ANSA).
