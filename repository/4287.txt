#titolo Stanziati 70 milioni di euro per i nuovi bandi Firb e Prin - Ricerca e Istituzioni - Scienza&Tecnica
  Ammonta a quasi 70 milioni di euro la somma stanziata dal Miur per i nuovi bandi Firb (Fondo per gli Investimenti della Ricerca di Base) ''Futuro in Ricerca 2013'' e Prin (Progetti di Ricerca d'Interesse Nazionale). Per la prima volta aumenta la percentuale delle risorse a vantaggio dei giovani ricercatori under 40. Lo rende noto il Ministero dell'istruzione, dell'universita' e della ricerca (Miur). 
I bandi, pubblicati il 28 dicembre scorso, scadono rispettivamente il 4 febbraio (Firb) e l'11 febbraio 2013 (Prin), e confermano l'impegno del Miur per la ricerca attraverso il consolidamento e il rafforzamento della valutazione scientifica dei progetti basata sulla revisione tra pari (peer-review), la massima trasparenza delle procedure di valutazione, la certezza dei tempi e la semplificazione della presentazione dei progetti da parte dei ricercatori. 
Lo stesso Miur ricorda che quest'anno, per la prima volta, è stata incrementata ''la percentuale delle risorse a vantaggio dei giovani ricercatori e quindi la quota destinata ai progetti Firb che ammontano a quasi il 50% delle risorse complessivamente a disposizione (negli anni scorsi ci si era limitati ad una percentuale del 10%, minimo previsto dalla normativa vigente)''. 
Il bando Firb, per il quale sono stati stanziati 30,4 milioni, l'obiettivo di favorire il ricambio generazionale presso gli atenei e gli enti di ricerca pubblici afferenti al Miur, destinando le risorse per finanziare progetti di ricerca fondamentale proposti da giovani ricercatori di eta' inferiore ai 40 anni.  
La principale novita' del bando è rappresentata dal fatto che, a partire da quest'anno, la procedura di preselezione e quella di valutazione dei progetti si svolgono a livello ministeriale, quindi senza il preventivo passaggio dalle università, confermando il metodo della revisione tra pari (peer-review) con il ricorso a valutatori esterni sorteggiati. Solo le proposte sintetiche prevalutate positivamente saranno ammesse alla seconda fase della valutazione che verrà svolta dai comitati di selezione nominati dal Miur su proposta del Comitato dei Garanti della Ricerca.  
Il bando Prin, per cui sono stati stanziati 39,4 milioni di euro, prevede invece il sostegno alle attivita' di ricerca libera di eccellenza per rafforzare le basi scientifiche nazionali, anche in vista di una piu' efficace partecipazione alle iniziative relative ai Programmi Quadro dell'Unione Europea. 
''Questi due bandi - sottolinea il ministro Francesco Profumo - confermano l'attenzione del Miur verso la ricerca e i giovani, entrambi elementi essenziali per il rilancio del Paese e della sua competitività. Pur in un momento di ristrettezze economiche, è oggi più che mai significativo continuare a investire nei settori chiave per il progresso della conoscenza, e sui giovani ricercatori che rappresentano una risorsa nazionale da valorizzare al meglio. Per realizzare meglio questi obiettivi, le nuove procedure dei bandi - continua il ministro - sono volutamente piu' semplici e in linea con la prassi europea. Ciò permetterà all'intero sistema della ricerca italiana di essere più competitivo''.  
