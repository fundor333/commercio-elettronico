#titolo Puppato: 'Mio risultato quasi un miracolo' - Politica
di Michele Galvan 
 L'onda 'rosa' nelle primarie non ha sfondato, ma Laura Puppato, unica candidata donna tra i 5 contendenti, ritiene "quasi un miracolo" il 3-4% dei voti che le viene accreditato a scrutinio ancora in corso. "E' eclatante - afferma dal suo quartier generale di Montebelluna, cittadina dove ha vinto la sfida con il 43% davanti a Matteo renzi (30%) - il fatto che alcune decine di migliaia di persone, che magari mi avevano visto solo una volta, mi abbiano dato la fiducia". Il motivo di questa 'sorpresa', quali che siano i voti finali che andranno alla capogruppo del Pd in veneto, Puppato lo ha spiegato più volte: "la mia campagna è durata praticamente 20 giorni, ci sono 6 regioni che non siamo nemmeno riusciti a toccare, e contro i mezzi economici e la visibilità mediatica degli altri concorrenti, la mia era da subito una lotta titanica". 
 Eppure la 'outsider' della sfida nel centrosinistra ritiene che il suo progetto abbia "gettato un seme, che ora potrà crescere, per portare avanti l'idea di un cambiamento della politica di questo Paese". La ricetta di Puppato per un centrosinistra di governo si basa su tre ingredienti principali: politica di riequilibrio della fiscalità per una maggiore equità; uno sviluppo sostenibile basato su blu e green economy; rimettere le donne ed i giovani al centro del problema lavoro". 
 Un progetto che Puppato vuole ora offrire a chi vincerà le primarie tra Bersani e Renzi. Ma non svela ancora per chi voterà al probabile ballottaggio: "il mio voto e quello di chi mi sostiene - spiega - andrà a chi tra i due candidati darà maggiori garanzie di impegnarsi su questi temi". 
 La grande affluenza alle primarie, per Puppato, significa che "c'é una fetta importante del Paese che pensa ci sia un centrosinistra moderno in grado di rappresentarlo. C'é un riacquisto di fiducia complessiva nella classe politica del centrosinistra". Si candiderà tra qualche mese al Parlamento? "Non è questo il mio mandato - conclude Puppato - Credo che potrebbe avvenire, naturalmente se mi verrà chiesto, solo se vi fosse una condivisione dei problemi che abbiamo cercato di portare in questa campagna. Il problema non è il ricambio, il nuovismo a tutti i costi, è l'idea che si ha di cambiare il Paese".  
