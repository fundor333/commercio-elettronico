#titolo Motor show, riflettori puntati su Opel Adam - Prove  e Novit√† - Motori
  ROMA - Dopo il debutto mondiale al salone di Parigi, sbarca al Motor show di Bologna la piccola di casa Opel. 
In uno stand, interamente dedicato alla compatta costruita ad Eisenach, che riproduce in piccolo quello del motorshow francese, la casa tedesca svela tutte le caratteristiche e le novita' di quest'auto dedicata ad un pubblico giovane e dinamico, lo stesso che ogni anno riempie i padiglioni di Bolognafiere. 
Spazio per nove esemplari di Adam in configurazioni completamente diverse, in modo da mostrare la versatilita' delle soluzioni e degli equipaggiamenti e mettere l'attenzione sul design innovativo. Design trendy e dimensioni compatte sono infatti due elementi chiave di Adam e la rendono una soluzione ideale per gli italiani, soprattutto i piu' giovani, ma non solo. 
Con i 3,70 m di Adam la gamma si allarga con una soluzione che si posiziona al centro del segmento e va ad alimentare l'offerta in quella parte di mercato, lifestyle e glamour, sempre piu' in crescita in Italia. Al design innovativo si affianca una qualita' premium e tecnologia innovativa come il sistema IntelliLink, il Park Assist di nuova generazione, il sistema di rilevazione angolo cieco Side Blind Spot Alert e il servosterzo con modalita' CITY ''light touch''. 
Con motore benzina 1.2 litri da 51 kW/70 cv, Adam e' sul mercato ad un prezzo di 11.750 euro (prezzo chiavi in mano). Anche le tecnologie premium e le personalizzazioni sono accessibili. Ad esempio il sistema di infotainment IntelliLink e' disponibile a soli 300 euro, e per la stessa cifra si puo' richiedere il rivestimento interno del tetto starlight illuminato da 64 LED, avendo cosi' l'impressione di trovarsi sotto un cielo stellato. 
In attesa di vederla sul mercato a partire dal prossimo anno, Adam sara' ordinabile presso lo stand bolognese. E proprio durante il Motor Show, per raccontare le tre anime di Adam, Glam, Slam e Jam, sara' organizzato l'evento Adam & Glamour. Lo stand Opel diventera' l'esclusivo set per uno shooting di Glamour in cui modelli e modelle interpreteranno i 3 stili di Adam: Glam (Elegant), Slam (Sporty) e Jam (Funky). I visitatori potranno inoltre diventare protagonisti del set e farsi fotografare con i modelli e le modelle Glamour scegliendo il proprio stile preferito vedere i propri scatti pubblicati sul sito Adam & Glamour.  
