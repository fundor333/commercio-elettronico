#titolo Nanni Moretti - Protagonisti
1976, Io sono un autarchico: 'no, il dibattito no' urlava Nanni Moretti. 2012, il regista italiano adorato dai francesi è il presidente della giuria del 65/mo festival di Cannes che si apre stasera con il tenero Moonrise Kingdom di Wes Anderson. Gli anni passano, le idee cambiano. 
 E infatti Moretti annuncia la prima regola della sua presidenza: "ci vedremo spesso, ogni due giorni per parlare dei quattro film visti". Moretti l'italien, che rilascia interviste solo ai giornali francesi è, come dice il delegato generale del festival Thierry Fremaux, "concentré, concerné, honoré" e infatti alla conferenza ufficiale di oggi ha mostrato esattamente di essere concentrato, interessato, onorato. 
 "Sarò molto democratico, una specie di capoclasse, uno dei nove. La cosa importante è vedere tutti i film con la stessa attenzione e lo stesso rispetto, per questo ci dobbiamo vedere spesso, così non li dimentichiamo". A Liberation, il regista che l'anno scorso era in gara con Habemus Papam, ha parlato di altre tre regole, peraltro da lui già applicate da presidente della giuria della Mostra del cinema di Venezia nel 2001, l'anno della Palma d'oro per La stanza del figlio, ossia "non applaudire, né prima, né dopo le proiezioni, perché saremo osservati e ogni gesto sarà intepretato. Poi: vedere tutti i film, dall'inizio alla fine e infine non andare alle feste dei film in concorso". 
 Il rientrato a Roma, però, è stato funestato da un piccolo incidente: il regista romano è stato investito a Roma da un'auto mentre era a bordo della sua Vespa blu. L'episodio è accaduto nel quartiere di Monteverde, dove abita. Il regista è stato soccorso e trasportato in codice verde all'ospedale San Camillo ma non era in gravi condizioni. A bordo dell'auto, una Fiat 600, che lo ha investito, un italiano che si è fermato per soccorrere il regista. La sera stessa,Nanni Moretti è rientrato a casa:  solo una grande paura per amici e parenti, dunque. Per Moretti, alla fine, solo qualche escoriazione ma nessuna frattura.  
