#titolo Nautica: sindacati, 2013 anno rifondazione per Ferretti  - Nautica e Sport - Mare
  (ANSA) - BOLOGNA, 18 DIC - Il 2013 sarà "l'anno di rifondazione" per il  Gruppo Ferretti  i cui "obiettivi di fatturato e di bilancio prevedono il pareggio di bilancio per gli esercizi 2013 e 2014". E' quanto si legge in una nota congiunta di Fillea-Cgil, Filca-Cisl e Feneal-Uil cui, ieri, i vertici del produttore di yacht hanno presentato il Piano Industriale del gruppo per i prossimi cinque anni. 
 Tra i punti salienti, viene osservato, lo sforzo per "una forte internazionalizzazione investendo in modo particolare per l'esportazione del prodotto 'Made in Italy' fuori dai confini europei". Su questo fronte, "sono già state costituite nuove società commerciali in Cina e sono già stati avviati cinque showroom, ritenendo l'area Asia-Pacifico strategiche nei programmi di crescita e sviluppo del gruppo". 
 Inoltre, prosegue la nota dei sindacati, "saranno individuati gli interventi sui marchi distinguendo tra marchi globali per i quali sono previsti 60 milioni di investimenti per i prossimi tre anni e marchi regionali", mentre vengono confermati "tutti i siti produttivi di proprietà (Sarnico, La Spezia, Forlì, Cattolica, Mondolfo e Ancona) e per alcuni di questi siti si prevedono investimenti specifici a partire dal 2013 (La Spezia, Forlì, Sarnico e Ancona), con la conferma dei livelli occupazionali dei lavoratori diretti". Per il sito di Forlì, in particolare, "si prevede già a partire dal 2013 un investimento in un nuovo sito produttivo che consenta di concentrare tutta la capacità produttiva forlivese in un unico stabilimento". Quanto agli obiettivi di fatturato e di bilancio, questi "prevedono il pareggio di bilancio per gli esercizi 2013 e 2014: per raggiungere l'obiettivo del pareggio l'azienda ha indicato la necessità di ridurre del 12% i costi generali, con una riduzione di 11 milioni dei costi fissi". Pertanto, viene sottolineato, "si prevede di concentrare le risorse su 4-5 marchi, di razionalizzare gli investimenti in comunicazione, di ridurre i costi industriali, di ridurre i costi per consulenze, spese per viaggi, e l'azienda si è riservata la possibilità di valutare ulteriori riduzioni di costi indiretti (valutando tutte le opzioni) entro gennaio". Di fronte al piano, chiosa la nota, "le organizzazioni sindacali apprezzano e condividono gli obiettivi di messa in equilibrio del gruppo, di rilancio e internazionalizzazione dei marchi, di investimento sui siti produttivi, di riconferma dei livelli occupazionali delle maestranze dirette di produzione". (ANSA).  
