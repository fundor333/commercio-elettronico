#titolo Marcello Dell'Utri - Protagonisti
di Marco dell'Omo 
 ROMA - Palermitano, 70 anni, collezionista di libri antichi, senatore Pdl condannato in primo grado e in appello - quest'ultima sentenza annullata dalla Cassazione, che ha disposto un nuovo processo - per i suoi presunti legami con la mafia, amico e braccio destro di Silvio Berlusconi sin da quando il Cavaliere era un giovane imprenditore che si affacciava nel mondo degli affari, oggi indicato dalla Suprema Corte come mediatore tra Cosa nostra e l'ex premier, Marcello Dell'Utri e' un personaggio chiave del cerchio magico berlusconiano. Riservato e misterioso, Dell'Utri da venti anni rifugge i riflettori e opera dietro le quinte della grande macchina del partito di Berlusconi: per lui mai un incarico di governo, mai un ministero o un posto da coordinatore, nonostante il suo ruolo decisivo nella nascita di Forza Italia nel 1993. Non che Dell'Utri non sia abituato a comandare. Nella sua carriera professionale e' stato numero uno di Publitalia e amministratore delegato di Finivest. Sara' che, come ha confessato in un'intervista mai smentita, a lui della politica attiva ''non frega niente'' e se si e' fatto convincere a diventare deputato e' stato solo per fronteggiare le inchieste, per ''legittima difesa'': effettivamente il suo ingresso alla Camera risale al 1996, anno in cui parte il primo atto del processo per concorso esterno alla mafia arrivato ora al giudizio della Cassazione. Di Dell'Utri Berlusconi si e' sempre fidato ciecamente: forse solo Fedele Confalonieri puo' vantare un rapporto ancora piu' consolidato on il Cavaliere. 
 Fu proprio il fedelissimo Dell'Utri l'uomo che gli organizzo', praticamente dall'oggi al domani, il partito con cui avrebbe vinto le elezioni del 1994. All'epoca numero uno della concessionaria pubblicitaria delle reti Mediaset, fu Dell'Utri a reclutare dentro Publitalia il primo nucleo di ''azzurri'' : tra gli altri Gianfranco Micciche', Giancarlo Galan, Enzo Ghigo, Aldo Brancher, Antonio Martusciello, tutti giovani dirigenti alle sue dipendenze. La rete degli agenti di Publitalia, diffusa capillarmente in tutte le regioni, servi' perfettamente a diffondere il progetto berlusconiano. Fu sempre Dell'Utri a occuparsi delle candidature per le elezioni del 1994, sottoponendo i futuri candidati a provini davanti a una telecamera per testarne le capacita' comunicative. Nasceva, sotto la sua regia, quello che il centrosinistra ha sempre bollato come il ''partito-azienda'', un ''unicum'' nella politica italiana. Il sodalizio con Berlusconi data dai primi anni sessanta, quando Dell'Utri arriva a Milano, giovane siciliano di belle speranze, per studiare Giurisprudenza. Dopo una decina di anni durante i quali si fa le ossa lavorando in vari istituti bancari in Sicilia, e nel 1974 lo ritroviamo a Milano alla Edilnord, voluto da Berlusconi. Risale a questo periodo l'episodio che piu' di tutti ha segnato la sua immagine: e' proprio Dell'Utri, il sette luglio del 1974, a portare nella villa che Berlusconi ha da poco comprato ad Arcore, il mafioso Vittorio Mangano, che viene assunto come ''stalliere'': Dell'Utri si e' sempre difeso sostenendo di non aver mai saputo nulla dei rapporti di Mangano con le cosche. Senza misurare troppo le parole, il senatore e' arrivato a definire l'ex stalliere di Arcore ''un eroe'', perche' in carcere ''e' stato ripetutamente invitato a fare dichiarazioni contro Berlusconi e contro di me ma non lo ha fatto, anche se lo avrebbero scarcerato con lauti premi''. Giudizio che ha scatenato mille polemiche ma che e' stato avallato da Silvio Berlusconi: ''Ha detto bene Dell'Utri'' perche' ''eroicamente Mangano non invento' niente contro di me''.  
