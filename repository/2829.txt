#titolo Proclama sul fascino - Il poeta del gol
  ROMA - Con in testa le precisioni lungolinea dei vari Facchetti, Everaldo, Breitner, Cabrini, Samson, Sergi, Branco, Maldini, Roberto Carlos, e quel procedere 'a strascico' dello spagnolo Raphael Gordillo, osserviamo sempre la fascia sinistra per collocarci in un nuovo stupore.  
 Chi s'impone oggi in quei luoghi? Ogni squadra diviene per noi una possibilità nuova ma il montaggio delle attrazioni è spesso opera di fantasia, affresco inaudito, delibera interiore. Lì, ora, piccoli 'avvistamenti' vorremmo mutare in bassorilievi ma alla fine restano soltanto come specchi epigrafici: profili minuti con poche righe di commento. E comunque resiste il fascino dei luoghi di chi fu terzino sinistro; sulla destra, invece, il fascino s'erge in avanti grazie agli eredi del numero 7.  
 Ammirati così gli esterni bassi Salcido del Messico, Bastos del Brasile e il tedesco Lahm, quasi un 'jack russell'. Per nuove 'vite parallele' vi sarà da attendere.  
