#titolo SAN CASSIANO - ristorante St. Hubertus - I ristoranti consigliati da giornalisti ANSA
  (di Anna Lisa Antonucci) 
Solo nove tavoli che, al bisogno, possono diventare al massimo undici. La filosofia del ristorante St. Hubertus, il fiore all'occhiello dell'Hotel Rosa Alpina, a San Cassiano Val Badia, è i il rispetto: per i frutti della terra e per l'ospite. Il locale esiste dal 1996 e deve il suo nome al Santo protettore dei cacciatori ma il suo vero nume e' Norbert Niederkofler, lo chef che ha fatto conoscere al mondo questo piccolo angolo di Dolomiti e nel 2000 ha fatto guadagnare al locale la prima stella Michelin, seguita poi da una seconda. 
Per festeggiare l'arrivo dell'autunno, che cambia il colore ai boschi e alle cime dei monti che fanno da cornice a questo piccolo centro della Val Badia, l'albergo offre un mini pacchetto: pernottamento in camera de luxe, con prima colazione, e cena delle meraviglie al St Hubertus con menu degustazione di 4 portate. Il tutto per 198 euro a persona in un angolo di paradiso. 
I piatti pensati da Norbert Niederkofler, un appassionato del suo lavoro e sempre alla ricerca di nuove sperimentazioni, sono semplici e delicati ma sorprendenti, con un'attenzione particolare all'estetica di cio' che arriva in tavola. Della sua cucina Niederkofler dice: "La varietà sta nel mescolare la semplicità, nel rispetto del prodotto valorizzandolo al massimo. La leggerezza si deve vedere e gustare". 
Quindi tra tovaglie rigorosamente candide, fiori freschi e mobili antichi, lo chef propone come menu di carne: antipasto il bue di malga marinato con Topinambur, a seguire risotto con 'Graukase', pane puccia croccante e erba cipollina, poi maialino da latte croccante su coste del maso e puree di patate. Per finire cannolo di cassis con yogurt e gelato di lamponi. Il menu' di pesce, invece, si apre con la tartara di trota di fiume con lingua di vitello al sapore di bergamotto, seguono tortelli di ricotta con gamberi di fiume, luccio con rape rosse e rafano, per finire con delice di mela verde. Infine, il menu di carne e pesce si apre con caprino di malga con porcini e insalata di ricotta di capra, segue il risotto con testina di maialino al pomodoro, agnello della Val di Vizze con verdura agrodolce e per finire pesca gialla con gelato alla panna acida. 
Restaurant St. Hubertus - Strada Micurá de Rü, 20 - 39030 San Cassiano in Badia (Bolzano) Tel 0471 849 500 ( www.rosalpina.it/it/ristoranti-rosa-alpina.htm )  
