#titolo Bookmaker oltre sondaggi, 'Obama ha vinto'  - Mondo
  di Alessandra Baldini 
 ATLANTIC CITY - Allibratori oltre i sondaggi: mentre negli Usa 'pollster' e politologi non si sbilanciano sul vincitore della corsa alla Casa Bianca, i bookmaker di oltreatlantico sposano un cavallo vincente e cominciano già a pagare. Paddy Power, il bookmaker più influente d'Europa, ha cominciato a premiare gli scommettitori che hanno puntato sulla riconferma di Barack Obama prima ancora della chiusura dei seggi negli Stati Uniti. Gli allibratori di Las Vegas e di Atlantic City non possono per legge accettare scommesse politiche ma nel resto del mondo decine di milioni di dollari sono stati messi in gioco nella corsa alla Casa Bianca. 
 Se William Hill e Ladbrokes danno Obama uno a cinque e Romney sette a due, per l'irlandese Paddy Power, una delle maggiori catene di 'bet shops' nota per le sue scommesse controverse (nel 2008 mise in palio le probabilità che Obama fosse assassinato), il presidente uscente ha già vinto le elezioni. "Romney ha fatto una buona corsa e sta facendo bene nel voto popolare ma ha avuto il suo momento sotto il sole e sarà probabilmente ricordato più per le sue leggendarie gaffe che per il suo vero potenzialé, ha detto una portavoce. "Il trend delle scommesse vede puntate su Obama a senso unico e gli addetti ai lavori sembrano averle giudicate al cento per cento corrette". Si può puntare su tutto, non solo sulla corsa nazionale, un best seller da William Hill e compagni fin dagli anni Settanta: i bookmaker di oltre atlantico accettano adesso scommesse sul numero dei voti elettorali raccolti da ciascun candidato e perfino sulla possibilità di un pareggio, un trend consolidato nell'ultimo decennio come strumento per attirare scommettitori interessati a vincite più ingenti. 
 Lo spettro del 269 a 269 nel collegio elettorale viene dato ad esempio 50 ad uno, per una vincita di 50 dollari per ogni dollaro messo in gioco. Intanto Ladbrokes ha aperto le danze per la prossima corsa alla Casa Bianca: i bookmaker britannici hanno inaugurato una linea di scommesse sul chi vincerà la nomination democratica nel 2016, con Hillary Clinton favorita tre a uno e la figlia Chelsea fanalino di coda con un vertiginoso 200 a uno. In mezzo potenziali candidati come il governatore di New York Andrew Cuomo (12 a uno), Al Gore (66 a uno), George Clooney e Michelle Obama (ciascuno 100 a uno).  
