#titolo Coldiretti, contro influenza arriva dieta antigelo - Stili di vita - Salute e Benessere
     (ANSA) - ROMA, 17 GEN - Arriva la dieta antigelo contro i
malanni di stagione provocati dal freddo e gelo che stanno
investendo la penisola. E' la Coldiretti a consigliarla,
precisando che l'apporto di vitamine e altre sostanze
antiossidanti in un'alimentazione energetica e nutriente, dal 
giusto apporto di fibre, ferro e sali minerali, rafforza le
difese immunitarie dal rischio influenza e raffreddamento. Via
libera quindi alle vitamine piu' importanti in questo tipo di
alimentazione, partendo dalla vitamina C, toccasana per il
sistema immunitario, presente in tutti gli agrumi e nei kiwi e
dalla A, di cui sono ricchi spinaci, cicoria, zucca, ravanelli,
zucchine, carote, broccoletti. La vitamina B, che coadiuva
l'organismo nel trasformare il cibo in energia, si trova
soprattutto in cereali integrali, avena, carne rossa, verdure a
foglia verde, tuorlo d'uovo e ceci. Per la  vitamina D occorre
assumere invece pesce, fegato, latte e uova, mentre per la E
vanno bene frutta secca e olio extra vergine di oliva. Via
libera anche ad aglio e cipolla, precisa la Coldiretti, che
soprattutto se ingeriti crudi, hanno un significativo potere
antibatterico. Bene anche il miele, ottimo dolcificante e  i
legumi (fagioli, ceci, piselli, lenticchie, fave secche)
energetici e ricchi di ferro.(ANSA).
