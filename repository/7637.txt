#titolo Sono stati riscritti i libri di biologia - Biotech - Scienza&Tecnica
  Le ricerche premiate con il Nobel per la Medicina 2012 hanno riscritto i libri di Biologia e gettato le basi per la medicina del futuro, basata sulla riprogrammazione delle cellule. Ne è convinto il direttore del laboratorio di Biologia dello sviluppo dell'università di Pavia, Carlo Alberto Redi. 
"Dopo la genomica e la proteomica, è la volta della 'riprogrammonica', un termine poco comune in Italia, ma diffuso nel mondo anglosassone". L'idea di fondo, spiega Redi, consiste nel "riprogrammare il nucleo delle cellule già differenziare e farlo tornare indietro nel tempo". E' quanto hanno sia John Gurdon che Shinya Yamanaka: entrambi sono riusciti a far tornare le cellule indietro nel tempo, anche se hanno lavorato in epoche diverse e con strumenti diversi. Il risultato che hanno ottenuto, rileva Redi, "é destinato ad avere un impatto importante e un valore pratico pari a quello che in passato hanno la scoperta degli antibiotici o della struttura dell' emoglobina". Le possibile ricadute, prosegue, "spaziano dalla ricerca di base alla medicina clinica, dalla produzione alimentare alla farmacologia, alla tossicologia". Per esempio, ha aggiunto, sapere come avviene la riprogrammazione delle cellule può aiutare a capire come una cellula diventa tumorale. 
Per Redi è probabile che il premio a Yamanaka possa far esultare chi difende la ricerca sulle staminali adulte, "ma le ricerche del giapponese non sarebbero state possibili senza passare per le embrionali. Studiare le staminali - rileva - non é un'opzione, ma una necessità". Senza le ricerche sulle staminali embrionali, infatti, Yamanaka non avrebbe potuto introdurre i geni che trasformano le cellule adulte in cellule simile alle staminali embrionali. 
Certamente, prosegue Redi, nei sei anni trascorsi dalla scoperta di Yamanaka sono cambiate molte cose: "oggi è possibile riprogrammare le cellule adulte senza che sia più necessario usare virus come navette: è sufficiente usare uno o due proteine prodotte da quei geni". Gradualmente, ci si avvicina al Santo Graal della Biologia, ossia l'elemento che da solo sa innescare la riprogrammazione riproducendo in modo artificiale il meccanismo che agisce nell'ovulo in condizioni naturali: il cosiddetto "citoplasto artificiale". Ancora qualche anno, osserva, e "la partita sarà chiusa".  
