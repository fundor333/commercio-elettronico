#titolo Il turismo sente meno la crisi  - In Viaggio
  Il turismo è forse uno di quei settori che meno ha risentito della crisi", anche grazie agli arrivi d'Oltreoceano che hanno "ammortizzato" le perdite del mercato interno. Lo ha detto Giuseppe Roscioli, presidente di Federalberghi Roma e vice presidente di Federalberghi, a margine dell'inaugurazione dell'Albergatore Day in corso a Roma.    "Anche il 2013 - ha aggiunto Roscioli - dovrebbe mantenersi su un trend di questo genere".    In occasione dell'evento si sono dati appuntamento i protagonisti del mondo dell'ospitalità alberghiera italiana per affrontare i temi più 'caldi' del turismo moderno. "Il bilancio dei dieci anni dell'Albergatore Day è estremamente positivo", ha spiegato Roscioli, anche perché "é un momento di informazione della categoria su più fronti", da quello delle innovazioni tecnologiche a quello delle novità normative, come la gestione dei rapporti di lavoro nelle aziende turistiche con la legge Fornero.    Promosso da Federalberghi Roma, l'appuntamento ha evidenziato anche lo stato di salute del settore alberghiero capitolino. "Se Roma continua ad essere leader nel mondo nel turismo - ha detto Antonio Gazzellone, consigliere delegato al Turismo di Roma Capitale - lo deve pure alla responsabilità del comparto alberghiero che sta riuscendo a mantenere la città competitiva anche dal punto di vista delle tariffe alberghiere". "I turisti ci premiano - ha aggiunto -: manteniamo un più 5% di arrivi".    Tra le nuove sfide degli albergatori contemporanei il rapporto con le agenzie di viaggi online, ma anche la sostenibilità ambientale della propria offerta. Quest'anno per la prima volta è stato assegnato il premio per il "Green Hotel of the Year". Vincitori, a pari merito, l'Hotel Britannia e l'Albergo Cesari. (ANSA).  
