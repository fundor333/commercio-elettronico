#titolo Moleskine avanza verso Piazza Affari - Economia
MILANO - Le agendine Moleskine a un passo da Piazza Affari. Il gruppo ha presentato alla Consob la nota informativa sugli strumenti finanziari e la nota di sintesi relative all'operazione di quotazione in Borsa. Al tempo stesso ha depositato in Borsa Italiana la domanda d'ammissione a quotazione. 
 Intanto, Moleskine ha approvato il bilancio 2012 che si chiude con un utile netto adjusted di 19,7 milioni (+25%) e ricavi adjusted a 78 milioni (+17%). 
 I risultati del 2012, ha commentato l'amministratore delegato di Moleskine, Arrigo Berni, ''confermano la bonta' di un modello di business e di una strategia di crescita capaci di sfruttare appieno le potenzialita' della marca, anche in presenza di scenari macroeconomici impegnativi. Siamo particolarmente soddisfatti dalle crescite registrate nei nuovi canali di vendita operati direttamente, on-line e retail, e dalle nuove categorie merceologiche (accessori per la scrittura, per la lettura e per la mobilita' e servizi) lanciati nel corso del 2011''. Piu' da vicino, nell'esercizio il fatturato di Moleskine, pari a 78 milioni, e' cresciuto soprattutto grazie all'aumento dei volumi di vendita e ha riguardato tutte le aree di business e i mercati geografici in cui l'azienda e' presente. A livello geografico, spiega il gruppo, i ricavi si sono confermati bilanciati. Il principale mercato (53% del fatturato) e' l'area Europa, Medio Oriente e Africa; sia le Americhe (36% del fatturato) che l'area Asia e Australia (11% del fatturato) hanno evidenziato un significativo incremento delle vendite rispetto all'esercizio precedente (rispettivamente +41% e +43%). Il margine operativo lordo consolidato (Ebitda) adjusted 2012 e' stato pari a 33,5 milioni, in aumento rispetto ai 29,1 milioni del 2011. L'incidenza del margine operativo lordo consolidato adjusted sul fatturato e' stata pari al 43%. Moleskine ha chiuso il 2012 con un utile netto adjusted consolidato pari a 19,7 milioni (+25% rispetto al 2011) e mostra una incidenza sui ricavi pari al 25,2% (23,6% nel 2011). L'indebitamento netto al 31 dicembre 2012 e' risultato pari a 43,5 milioni, in miglioramento rispetto ai 55,9 milioni registrati al 31 dicembre 2011.  
