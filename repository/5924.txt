#titolo A scuola da Bosch per riparare le auto elettriche e ibride - Dalle Aziende - Motori
  ROMA - Per insegnare agli autoriparatori della sua rete di assistenza a riparare i veicoli ibridi ed elettrici, Bosch inaugura l'Hybrid Tour 2013, un nuovo progetto formativo nato non solo per rispondere alla crescita di questi segmenti nel mercato italiano - nel 2012 le immatricolazioni di vetture ibride/elettriche sono cresciute del 31% e quelle dei modelli completamente elettrici del 70% - ma anche per diffondere il necessario livello di preparazione a fronte delle elevate tensioni che caratterizzano questi veicoli. 
Bosch ricorda che ''le tensioni presenti a bordo dei veicoli ibrido/elettrici sono spesso superiori a 600 Volt ed e' a rischio l'incolumita' dell'autoriparatore se impreparato". 
Proprio per questo, la normativa italiana prevede per chi opera su apparecchiature in tensione il conseguimento di uno specifico attestato (PES/PAV - Testo Unico sulla sicurezza d.lgs. 81/08 e norma CEI 11-27). A questo scopo la divisione Automotive Aftermarket del Gruppo Bosch in Italia ha inaugurato l'Hybrid Tour 2013, un nuovo progetto formativo specifico per la tecnologia ibrida/elettrica e diretto agli autoriparatori della rete Bosch Service. Durante il corso, che sara' articolato sull'anno in corso, 32 centri di formazione dei concessionari e partner Bosch sul territorio nazionale ospiteranno corsi teorico-pratici svolti da formatori tecnici preparati da Bosch e dal Comitato Elettrotecnico Italiano (CEI).     Le lezioni, ripartite in 2 giorni per un totale di 16 ore, affronteranno argomenti relativi alla sicurezza, aspetti tecnici di riparazione ed esercitazioni pratiche. Al superamento del test del corso Hybrid Tour 2013, una comunicazione del CEI attestera' al titolare dell'officina la possibilita' di nominare il partecipante come ''Persona esperta/persona avvertita ai sensi della norma CEI 11-27 (PES/PAV)''. 
Attraverso l'Hybrid Tour 2013 Bosch mette quindi a disposizione della propria rete di officine un importante vantaggio competitivo da offrire sul mercato dell' autoriparazione. Tutte le informazioni sull'Hybrid Tour 2013 sono disponibili presso i Bosch concessionari e partner di zona. 
La partecipazione e' gratuita per il primo iscritto di ogni officina.  
