#titolo Piano efficienza energia Italia e' carente - Istituzioni e UE - Ambiente&Energia
  BRUXELLES - Il piano d'azione nazionale sull'efficienza energetica dell'Italia e' carente su alcuni fronti, specie in quello dei trasporti. E' quanto rileva lo studio del progetto Ue 'Energy-Efficiency-Watch', che ha incaricato il Wuppertal Institute e Ecofys Germania di esaminare i piani d'azione dei 27 Stati membri in vista del recepimento della nuova direttiva Ue sull'efficienza energetica entro giugno 2014. In Italia lo studio ha coinvolto 61 esperti locali. 
Secondo questa analisi, il settore trasporti in Italia e' quello dove ''molte politiche sono allo stadio di progettazione, ma il piano d'azione nazionale sull'efficienza energetica non spiega come e quando saranno realizzate''. Anche se alcune industrie si sono date dei target di taglio dei consumi energetici volontari, ''non esiste nessun obbligo di risparmio di energia'' e nel settore pubblico, oltre mille comuni hanno aderito al 'Patto dei sindaci', ma pochi di questi hanno un piano d'azione per l'energia sostenibile. 
L'Italia conta su diversi strumenti utili per tagliare i consumi di energia, ma gli esperti consultati sono ancora piuttosto ''critici''. Lo studio europeo suggerisce quindi alcuni miglioramenti: assegnare a ciascun settore una strategia a lungo termine (fino al 2050); stabilire incentivi finanziari a sostegno dell'acquisto di apparecchiature piu' efficienti dal punto di vista dei consumi energetici; l'industria dovrebbe definire target di riduzione; il settore trasporti dovrebbe migliorare il pacchetto di politiche, ad esempio attraverso incentivi economici e con nuove misure per fornire consigli e informazioni.  
