#titolo Un concerto dedicato al mare, Ocean's melody  - Uomini e Mare - Mare
   (ANSA) - ROMA, 23 GEN - Uno straordinario viaggio tra musica e immagini del mare, delle sue meraviglie ma anche delle sue ferite. E' quello che venerdì 25 gennaio offrirà il violinista  Olen Cesari  per l'associazione  Marevivo  all'Auditorium Parco della Musica di Roma. 
 Con lui si esibiranno anche gli amici Sergio Cammariere, Simone Cristicchi, Elsa Lila, Kledi Kadiu, Massimo di Cataldo, Francesco Bove, Daniele di Bonaventura. Accompagnato dalla sua band, International Clandestine Orchestra, il violinista guiderà gli spettatori tra le onde sonore e visive. Un concerto dedicato al mare, ricordando che ad ognuno di noi è affidato il compito di proteggere e preservare per le future generazioni questo inestimabile patrimonio dell'umanità.  
 Conduce la serata Alessandro Cecchi Paone, ospite d'onore è Folco Quilici. Jan Maria Michelini firma la regia. Da quasi trent'anni l'associazione Marevivo si occupa della difesa del mare e dei fiumi, della conservazione della biodiversità, di educazione ambientale e sviluppo sostenibile. (ANSA).  
