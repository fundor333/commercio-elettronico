#titolo Razzismo: allarme Consiglio Europa, cresce intolleranza - Altre news - ANSA Europa
     (ANSA) - STRASBURGO, 3 MAG - In Europa cresce il razzismo e
l'intolleranza, causata sia dalla crisi economica, sia
dall'aumentata accettazione di discorsi xenofobi, divenuti ormai
parte del dibattito corrente in molti Stati. ''I Paesi europei
devono quindi imparare a gestire la diversita' o rischieranno di
perdere un ricco bacino di talento economico''. Questo l'allarme
lanciato dal rapporto annuale dell'Ecri, l'organismo del
Consiglio d'Europa incaricato di monitorare i fenomeni di
razzismo e di intolleranza nei 47 Stati membri, pubblicato oggi.    ''I governi devono comprendere - rilancia il neoeletto
presidente dell'Ecri, Jeno Kaltenbach - che la lotta al razzismo
e' essenziale per la costruzione di societa' piu' forti. E' un
errore ritenere che questa battaglia sia solo nell'interesse dei
gruppi piu' vulnerabili''.    Nel suo rapporto l'Ecri mette in guardia anche sull'uso
sempre piu' frequente che viene fatto di internet ed in
particolare dei social media per diffondere messaggi razzisti e
di aperta ostilita' verso determinati gruppi, sottolineando
tuttavia, che sinora non sono state trovate misure efficaci per
contrastare questo fenomeno. 
   Nel documento diffuso oggi l'Ecri punta anche il dito contro 
alcuni  governi europei perche' sono stati incapaci di gestire i
flussi migratori provenienti dal Nord Africa durante il 2011. La
''cultura poliziesca'' che ha prevalso - si legge nel rapporto -
ha creato una crisi nelle relazioni tra gli Stati aderenti al
trattato di Schengen riaprendo la discussione sulla
reintroduzione delle frontiere interne e alimentando cosi' il
dibattito xenofobo''. 
   Nel documento viene sottolineato che ''alcuni Paesi'', che
non vengono mai citati,  ''hanno fallito sotto diversi aspetti
nel rispondere all'improvviso afflusso di migranti e richiedenti
asilo alimentato da quanto accaduto in Nord Africa durante lo
scorso anno''. 
   In particolare viene posta l'attenzione sull'eccessiva
rapidita' di alcuni rimpatri e sulle condizioni di accoglienza
inadatte. Secondo l'Ecri queste ultime hanno dato origine a
''serie tensioni con le popolazioni locali'' mentre il sistema
di gestione delle richieste d'asilo in certi paesi ''si e'
completamente sfasciato''. (ANSA)
           
