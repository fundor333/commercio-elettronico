#titolo M5S: meetup Roma finisce con sapone fatto a mano  - Politica
Prima una conferenza sui problemi energetici del pianeta, poi una dimostrazione pratica su come fare il sapone solo con elementi naturali. A Roma va in scena il primo appuntamento per gli aspiranti attivisti del Movimento 5 Stelle dopo il boom delle elezioni: militanti dei municipi, alcuni dei quali candidati alle primarie per il Campidoglio, e un neo deputato romano, Stefano Vignaroli, accolgono oltre un centinaio di persone alla Città dell'altra economia (Cae), all'ex Mattatoio di Testaccio. Un banchetto con magliette, libri e gadget M5S per raccogliere fondi, un altro per avere informazioni sul fenomeno politico del momento. In sala si parla di ambiente e di fonti rinnovabili. Vignaroli al tavolo con altri oratori: domande, risposte, qualche indicazione su come entrare nel forum on line Roma 5 Stelle. E in chiusura la dimostrazione: come si fa il sapone con soda, oli essenziali ed altri ingredienti. Vignaroli, 36 anni, regge il microfono all"alchimistà e dice: "non uso saponi industriali da 3 anni, fanno male e inquinano". Qualcuno scherza: "scriveranno che invece di fare la fiducia (al governo) fa il sapone".  
