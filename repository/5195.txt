#titolo Motodays, show con stuntman e mostre alla Fiera di Roma - Motori
  ROMA - Tutto pronto per la quinta edizione di Motodays, il salone di moto e scooter in programma dal 7 al 10 marzo alla Fiera di Roma. Anche quest'anno, FXAction e' al fianco dello staff di Motodays nella realizzazione del programma eventi e nella gestione delle attivita' di intrattenimento che animano le aree esterne di Fiera Roma in occasione dell'appuntamento motociclistico. 
Per questa edizione FXAction ha curato l'ingaggio dello stuntman polacco Rafal Pasierbek. Novita' targate FXAction anche per quanto riguarda il freestyle: in programma uno show che vedra' esibirsi le moto da cross di Vanni Oddera e Carlo Caresana, il quad con Dan Sarblin e (per la prima volta a Motodays) la motoslitta di Jeson Cesco. Tra le novita' di quest'anno anche l'area esibizione riservata allo stuntman Didi Bizzarro.      Tra le iniziative in programma ''Mototerapia'', lo show dei ragazzi del freestyle dedicato ai disabili e il progetto ''Pilota per un giorno'', iniziativa riservata ai giovanissimi che durante una giornata di Motodays avranno l'opportunita' di cimentarsi in un programma di demo che prevede il minicross nella pista off-road allestita per il corso Hobby Sport, la prova in mountain bike e la prova sul simulatore aereo messo a disposizione dall'Aeronautica Militare. 
Confermata per l'edizione 2013 anche la Mostra Scambio dell'area Motodays Vintage. Tra i prodotti in vendita, ovviamente, ricambi, accessori e moto intere ma anche memorabilia, oggetti d'arte e di arredo realizzati con pezzi di ricambio, modellismo ed editoria dedicata. Presenti anche spazi riservati alle attivita' connesse al restauro, ai mezzi storici del Moto Club Polizia di Stato. Attesa per lo stand del Vespa Club d'Italia, che sara' ''vestito'' con oggetti e mezzi dedicati ai 60 anni del film Vacanze Romane, realizzato nel 1953 da William Wyler e vincitore di 3 premi Oscar. 
Sabato 9 marzo, inoltre, in occasione di Motodays/bike@romaexpo, l'A.T.L. del Cuneese presentera' la guida ''Itinerari mototuristici nelle valli della provincia di Cuneo''. La guida, tracciata la scorsa estate dal direttore dell'A.T.L. Paolo Bongioanni, propone al pubblico dei motociclisti sei itinerari che da Mondovi', Boves, Cuneo, Caraglio e Saluzzo si snodano nelle valli e nelle zone pedemontane della provincia di Cuneo; da Montezemolo a Garessio, da Prato Nevoso alla Certosa di Pesio, da Limone Piemonte a Entracque, dal Colle della Maddalena al Fauniera e all'Agnello, per arrivare ai piedi del Monviso. 
Attenzione anche al sociale: dopo il progetto Garage Italia per i Bambini del deserto e la scuola guida per i disabili, Motodays 2013 sposa una nuova iniziativa legata all'impegno sociale attraverso l'Associazione Motociclisti Forze Dell'Ordine (wwwm.amfo.it). Si chiama ''Motodays, sogni in liberta': due ruote per i non vedenti'' e l'obiettivo e' far vivere un'emozionante esperienza a due ruote a 30 ragazzi con disabilita' visiva della Unione Italiana Ciechi, Sezione di Roma. I motociclisti delle forze dell'ordine si ritroveranno domenica mattina nella sede di Roma e dopo aver fatto salire in sella i ragazzi nei posti riservati ai passeggeri, partiranno in direzione Fiumicino per giungere al Motodays, dove vivranno una giornata a contatto con le due ruote e dove avranno l'opportunita' di ''scendere in pista'' da passeggeri.  
