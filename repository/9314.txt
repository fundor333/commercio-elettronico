#titolo Nissan,da 2017 acciaio a altissima resistenza per nuove auto - Componentistica - Motori
  ROMA - A partire dal 2017 Nissan fara' maggiore impiego di acciaio AHSS (Advanced High Tensile Strength Steel) nei nuovi modelli destinati alla produzione in serie, che in misura variabile (fino al 25% in peso) saranno costituiti da questo metallo resistente alla trazione. L'iniziativa si inquadra nell'ambito del programma per la riduzione di peso dei veicoli. In particolare Nissan ha sviluppato una nuova lega di acciaio ultraresistente e duttile, con grado di resistenza alla trazione di 1,2 gigapascal (GPa), impiegata per ora a bordo della nuova Infiniti Q50 che sara' lanciata sul mercato nordamericano nel 2013. Fino a questo momento Nissan e' l'unico costruttore automobilistico a impiegare l'acciaio ultraresistente e ultraduttile da 1,2 GPa. 
Con l'introduzione nei nuovi modelli di questo tipo di acciaio, che rappresenta la nuova frontiera tecnologica delle leghe ad alta resistenza, Nissan aumentera' l'impiego di AHSS fino al 25% del peso lordo dei componenti installati per veicolo. Il nuovo acciaio sara' introdotto a partire dal 2017 e consentira' di ottenere una riduzione di peso del 15% con la razionalizzazione dei componenti strutturali. 
Grazie alla combinazione ottimale dei materiali, la nuova lega da 1,2 GPa, frutto di un lavoro di sviluppo congiunto, offre caratteristiche intrinseche migliorate: maggiore capacita' di pressatura senza compromettere forza e duttilita', per ottenere lamiere piu' sottili e leggere. Potra' essere quindi utilizzata per componenti di forma complessa che, con gli acciai impiegati in precedenza, imponevano dei compromessi fra resistenza e duttilita'. L'acciaio ultraresistente e ultraduttile da 1,2 GPa e' idoneo alla produzione di un maggior numero di componenti, grazie a uno stampaggio ad alta precisione e a un processo di saldatura ad hoc. 
Il nuovo acciaio da 1,2 GPa ha un ulteriore vantaggio: riduce il numero di materiali impiegati per la fabbricazione dei veicoli e permette di utilizzare le linee di produzione esistenti senza grandi modifiche. Di conseguenza, si abbassano i costi totali per unita'.  
