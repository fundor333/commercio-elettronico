#titolo Nata Societa' italiana per scienze del clima - Clima - Ambiente&Energia
  ROMA - Fondata con l'obiettivo di contribuire al progresso scientifico e all'innovazione delle scienze climatiche in Italia, e' nata la Societa' Italiana per le Scienze del Clima (Sisc). Si propone, spiega una nota della Sisc, come punto d'incontro tra i ricercatori dei diversi settori disciplinari che utilizzano le informazioni climatiche per le proprie ricerche: dai climatologi ai fisici e chimici, dai geografi agli agronomi, dagli economisti a tutti gli studiosi che si occupano di scienze legate al clima e alle loro applicazioni. 
''La ricerca scientifica sul clima - afferma il presidente della Sisc Antonio Navarra - avverte oggi un forte bisogno di discipline che sappiano lavorare insieme, che siano in grado di stabilire tra loro un legame concreto per imparare a parlare una lingua comune. Fisici, chimici, agronomi, esperti di supercalcolo, economisti, sociologi e policy maker. Mi fermo solo per fare un esempio ma la lista potrebbe essere ancora lunghissima: lo studio dei cambiamenti climatici riguarda ciascuno di loro in maniera integrata, non ci coinvolge separatamente''. Allo stesso modo, prosegue Navarra, ''andare avanti nella conoscenza del sistema climatico e dei suoi impatti sugli ecosistemi e sulle societa' e' una sfida, tra le piu' complesse dei nostri tempi, che richiede una grande sintonia tra discipline diverse, come forse non era mai successo prima d'ora''. La prima Conferenza Annuale della Sisc si svolgera' a Lecce il 23 e il 24 settembre 2013 e avra' per tema 'I cambiamenti climatici e le loro implicazioni sui servizi ecosistemici e la societa'''. 
Le iscrizioni sono aperte, per due giorni esperti italiani provenienti dalle diverse discipline si confronteranno per analizzare gli avanzamenti conseguiti nelle scienze del clima, fare il punto della ricerca sulle implicazioni dei cambiamenti climatici, cosi' come sulle politiche climatiche e le conseguenti valutazioni economiche.  
