#titolo Zapatero: preoccupato per il polpo Paul - Mondiali Sudafrica
  (ANSA) - MADRID -' 'Io sono preoccupato per il polpo (Paul), e sto pensando se mandare una squadra per proteggerlo, perche' e' stato davvero spettacolare che abbia pronosticato la vittoria della Spagna li' (in Germania)'': ha scherzato cosi' ieri sera ai microfoni della Cadena Ser il premier spagnolo Jose' Luis Zapatero sulle sorti dell'ormai famoso animale, dopo che la Spagna ha eliminato in semifinale la Germania. 
 Il celebre polpo di un acquario tedesco ha predetto la vittoria della Spagna in semifinale (finita 1-0 per gli iberici) mangiando l'ostrica contenuta in un recipiente con la bandiera spagnola, invece che quella nel contenitore con lo stendardo tedesco. Dopo la previsione vari cittadini tedeschi, sentiti dalla tv spagnola Rtve, avevano assicurato che avrebbero mangiato un polipo se la loro nazionale avesse perso.    Al premier ha fatto eco il ministro della Pesca Elena Espinosa, assicurando che ''lunedi' in consiglio dei ministri Ue'' chiedera' ''un divieto (di pesca) sul polipo Paul, perche' non se lo mangino i tedeschi''. 
 Ma le preoccupazioni dell'esecutivo spagnolo per le sorti del polipo Paul erano gia' iniziate ieri: il ministro dell'Industria Miguel Sebastian aveva sperato che le previsioni dell'animale fossero vere, e si era detto pronto a ''far rimpatriare'' il polipo se si fossero avverate, per sottrarlo da possibili vendette germaniche.  
