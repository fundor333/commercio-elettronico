#titolo SCENARI/Tempi si allungano ma per Colle e' meglio, si guarda a Pd - Politica
  di Fabrizio Finzi 
 ROMA - "Wait and see". Giornata interlocutoria per Giorgio Napolitano che oggi ha preso atto delle "difficoltà" ancora esistenti per anticipare la convocazione delle Camere e cerca di vederne il lato positivo: più tempo alle forze politiche per chiarirsi idee che sono ancora piuttosto confuse. Ma il Colle guarda con estrema attenzione alle dinamiche interne del Pd ed alla direzione di domani che presenta non poche incognite, con un Renzi - oggi attivissimo a Roma - che ha annunciato la sua presenza al Nazareno. La forza di Bersani dentro il suo partito - o meglio la chiarezza del mandato che la direzione saprà dargli - è infatti una variabile che sarà letta con attenzione dal presidente della Repubblica al momento delle consultazioni. E' ragionevole infatti che il primo tentativo Napolitano lo possa affidare al segretario del Pd, il partito che ha la maggioranza alla Camera. La stella polare del capo dello Stato - e Napolitano lo ha ricordato anche a crisi aperta durante il suo viaggio in Germania - rimane però quella "di dare un Governo al Paese" tenendo conto dei nuovi equilibri usciti dalle urne. Il presidente infatti non può non tenere conto che il movimento Cinque Stelle sia la prima forza del Paese. Quindi, in attesa di conoscere formalmente - e dalla viva voce di Beppe Grillo - le scelte di M5S, Napolitano si concentra sul partito Democratico ma non senza lavorare parallelamente a 'scenari paracadute' . Se non piace al Colle, e non è mai piaciuta, l'eventualità di supportare un governo di minoranza con un presidente del Consiglio costretto a procacciarsi i voti di volta in volta, sembra reggere l'idea di progettare un governo più che tecnico, 'costituzionale'. 
 Un esecutivo cioé guidato da una personalità super partes caratterizzata da potenzialità riformatrici per guidare un esecutivo di transizione che porti a nuove elezioni dopo aver mandato in soffitta il Porcellum. "Resta ancora un ampio spazio per una proficua fase preparatoria delle consultazioni del Capo dello Stato per la formazione del governo", recita la nota con la quale il Quirinale ha annunciato che non ci sarebbe stato nessun anticipo della convocazione delle Camere. Il presidente cerca di vedere il bicchiere mezzo pieno, anche alla luce dei dati economici - spread compreso - che sembrano indicare mercati rilassati, in paziente attesa. Ma Napolitano sa che non si può tirare troppo la corda, come ha compreso nella sua visita a Berlino, e non rinuncia alle motivazioni che lo avevano convinto a tentare di anticipare l'iter costituzionale verso le consultazioni. Per questo chiede che si faccia in ogni caso in fretta: "confido che le operazioni relative all'insediamento delle Camere e alla costituzione dei Gruppi parlamentari si svolgano con la massima sollecitudine possibile", si legge nella stessa nota. Solo dopo il gioco entrerà nel vivo, con l'avvio delle consultazioni.  
