#titolo Acqua: abolizione Ato al 31/12, mappa regioni nord italia - Acqua: Dalle Regioni - Ambiente&Energia
     (ANSA) - ROMA, 28 DIC - - Dal 31 dicembre di quest'anno
vengono aboliti gli Aato (Autorita' d'ambito territoriali
ottimali), dopo alcune proroghe degli anni precedenti. Dal primo
gennaio 2013 ogni regione dovra' aver previsto uno 'strumento'
sostitutivo. In caso di inadempienza subentra il potere
sostitutivo del governo.    Questa la mappa di quanto previsto da alcune regioni del nord
Italia:
   - PIEMONTE: Il territorio e' suddiviso in Ambiti territoriali
ottimali (Ato) coincidenti con i precedenti; sono in tutto 6 con
le stesse competenze (in base alla Legge regionale n. 7 del 24
maggio 2012). La Giunta regionale svolge attivita' di controllo
sugli Ato.    - LOMBARDIA: Il territorio e' suddiviso in tanti Ambiti
territoriali ottimali coincidenti con le province, piu' il
territorio del comune di Milano (come prima); in tutto gli Ato
sono 13, con le stesse competenze dei precedenti che ora sono
portate avanti da aziende speciali provinciali, denominati
'Ufficio di ambito', ciascuno appositamente costituito per il
territorio. Alcune funzioni dell'ente responsabile dell'Ato sono
vincolate dal parere delle conferenze di comuni dello stesso
Ato.    - VENETO: Il territorio e' suddiviso in tanti Ambiti
territoriali ottimali coincidenti con i precedenti; si parla ora
di 'Consigli di bacino', sono in tutto 8. Tra le competenze
attribuite, ogni Consiglio di bacino forma un'assemblea
consultiva di sindaci che ha le precedenti competenze, escluso
il controllo del gestore, che compete al Coordinamento dei
Consigli di bacino. A livello organizzativo viene costituito il
nuovo 'Coordinamento dei Consigli di bacino', composto dal
governatore della Regione e dall'assessore delegato e dai
presidenti dei Consigli di bacino, che ha funzioni di controllo
e puo' dare indicazioni vincolanti anche sui piani d'Ambito.    - FRIULI VENEZIA GIULIA: Il territorio e' suddiviso in Ambiti
territoriali ottimali coincidenti con i precedenti. Vengono
pero' ora individuate le Consulte d'ambito; in tutto sono 4 ed
hanno le stesse competenze dei precedenti Ato, che per ciascuna
Consulta potrebbero essere attribuite o al presidente della
Provincia o al comune piu' importante nel territorio.    - EMILIA-ROMAGNA: Il territorio e' suddiviso in un solo
Ambito territoriale ottimale coincidente con la Regione,
'Agenzia territoriale dell'Emilia-Romagna per i servizi idrici e
rifiuti'.    - LIGURIA: Il territorio e' suddiviso in tanti Ambiti
territoriali ottimali coincidenti con i precedenti. Gli organi
individuati sono le province (4), con le stesse competenze dei
precedenti. (ANSA).
