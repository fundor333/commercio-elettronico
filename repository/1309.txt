#titolo Il Sistema Solare nelle strade di Genova - Ricerca e Istituzioni - Scienza&Tecnica
  Sole, Terra, Giove, pianeti, satelliti e asteroidi invadono virtualmente Genova: si chiama Universo in città, un progetto in realtà aumentata per scoprire le 'vere' dimensioni del Sistema Solare. In occasione del Festival della Scienza è possibile passeggiare per le vie della città  ligure ricercando i pianeti sul proprio telefono. 
  
''Universo in città' è un livello di realtà aumentata - ha spiegato Marta Serpietri, una delle responsabili del progetto - attraverso il quale e' possibile realizzare un vero e proprio viaggio interstellare''. Utilizzando uno smartphone e' infatti possibile vedere nello schermo l'intero Sistema Solare 'adagiato' in scala sulla citta' di Genova: ''tutti i punti sono geolocalizzati seguendo le reali distanze, scalate ovviamente sulle dimensioni del centro citta''' ha proseguito Serpietri. 
Il progetto realizzato dall'associazione DiScienza e sviluppato su piattaforma Layar, ha l'intento di mostrare l'enormita' del Sistema Solare. Ne risulta cosi' un enorme vuoto intervallato da piccoli puntini: in una scala in cui la Terra si trova ad appena 100 metri dal Sole, l'ultimo pianeta, Nettuno, si trova a 3 chilometri. La stella piu' vicina, Proxima Centauri, si troverebbe a oltre 2.500 chilometri, piu' della distanza tra Genova e Mosca. 
  
Partendo dal Sole nella centralissima Piazza de Ferrari sara' facile individuare Mercurio, poi Venere, Terra e Marte nei dintorni, per trovare i giganti gassosi Giove e Saturno sara' necessaria un lunga passeggiata. Voyager-1, il piu' lontano oggetto del sistema solare apparira' nell'estrema periferia del capoluogo ligure. ''Ogni oggetto del nostro sistema solare, 15 oggetti in totale - ha concluso la referente di DiScienza - e' inoltre arricchito da schede con informazioni, curiosita' e immagini''. 
   
