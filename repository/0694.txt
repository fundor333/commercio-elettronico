#titolo Fitness, e' il momento del cycle-yoga, nuovo trend dagli Usa - Stili di vita - Salute e Benessere
     (ANSA) - ROMA, 14 GEN - Pedalare forsennatamente sulla
cyclette durante il corso di spinning e poi velocemente
trasferirsi nella sala accanto per intervallare all'allenamento
che brucia piu' calorie quello che fa tornare la pace interiore,
lo yoga. Tutto in un'ora. La nuova tendenza delle palestre piu'
note negli Stati Uniti, dal Colorado alla Florida alla Grande
Mela e' lo Spin-to-yoga, detto anche Cycle-Yoga o Yoga-Ride,
ovvero classi combinate di spinning e yoga, come riporta oggi
l'agenzia Reuters di New York. La cyclette e lo spinning in
particolare sono un tipico allenamento cardio-vascolare intenso
ottimale per mantenere il peso forma e il cuore in salute ma i
muscoli si sforzano molto, sostengono gli allenatori delle
palestre Crunch dislocate per tutta Manhattan. Lo yoga invece
enfatizza il rilassamento e l'equilibrio dopo uno sforzo cosi'
intenso. Non e' necessario adottare tutte le difficilissime
posizioni dello yoga ma sfruttare quelle piu' semplici, che
rilassano la parte inferiore del corpo troppo sollecitata dalla
cyclette. Unico handicap, ammettono gli esperti, e' convincere i
puristi dello yoga a salire su una cyclette, molto piu' semplice
coinvolgere chi fa spinning a svolgere semplici posizioni di
yoga come stretching e per rilassarsi. (ANSA).
