#titolo A Sigepgiovani i ragazzi si sfidano per recupero tradizione - Dolci Piaceri - Terra&Gusto
  RIMINI - Imparare stando a contatto con i maestri internazionali. E' Sigepgiovani, la sessione dedicata alle nuove leve della pasticceria italiana all'interno del Sigep, il Salone internazionale gelateria, pasticceria e panificazione artigianali alla Fiera di Rimini dal 19 al 23 gennaio. 
L'edizione 2013 di 'Sigepgiovani - Memorial Luciano Pennati' presentera' dieci scuole professionali del settore alimentare e dopo le esperienze degli anni passati su 'cup cake', 'cake design', 'lavorazioni in zucchero', 'cioccolato' e altre idee innovative, quest'anno il tema sara' il recupero della tradizione della pasticceria in Italia e nel mondo. 
I ragazzi si cimenteranno nella realizzazione di un vassoio di pasticceria mignon. Le scuole saranno anche invitate a utilizzare materiali e forme diverse dal classico vassoio. Ogni squadra sara' composta da quattro allievi guidati un caposquadra e tutti i lavori dovranno essere realizzati durante lo svolgimento del concorso. 
Il concorso vero e proprio si svolgera' mercoledi' 23. Ma l'esperienza, per i ragazzi, non si fermera' a quello: nei giorni precedenti, infatti, seguiranno da vicino le performance dei pasticceri nell'area del Cake Design. Dopo il concorso, invece, saranno loro a girovagare tra i padiglioni di Sigep nei laboratori delle aziende e a contatto coi grandi maestri pasticceri.  
