#titolo Minimo storico per due Grandi Laghi Usa - Clima - Ambiente&Energia
  NEW YORK - Se lungo la costa nord-orientale degli Stati Uniti e' scattato l'allarme neve, due dei Grandi Laghi - Michigan e Huron - sono invece ai livelli piu' bassi di sempre, proprio per scarsita' di neve e pioggia, oltre all'aumento delle temperature. 
Lo ha fatto sapere l'Us Army Corps of Engineers, precisando che e' stato toccato il livello minimo dal 1918, anno in cui iniziarono le misurazioni, e la situazione potrebbe peggiorare ancora nei prossimi mesi, tanto da essere definita ''critica'' dagli esperti. Inoltre, anche gli altri Grandi Laghi registrano un livello ben al di sotto della media. 
Il basso quantitativo di acqua sta causando anche gravi danni economici, costringendo le navi a trasportare carichi piu' leggeri, lasciando 'in secca' le barche attraccate ai moli, e alterando la deposizione delle uova dei pesci. 
Diversi scienziati sottolineano che il livello e' controllato in gran parte dalla natura, mentre secondo altri studi, nei laghi Michigan e Huron l'acqua si e' abbassata a causa del dragaggio effettuato nel corso degli anni verso il canale di navigazione del fiume St Clair, fatto che avrebbe accelerato il flusso verso i vicini laghi Erie e Ontario, e quindi nell'oceano Atlantico.  
