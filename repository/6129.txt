#titolo La nuova organizzazione della ricerca parte dalla Consulta degli enti - Ricerca e Istituzioni - Scienza&Tecnica
  Sono state riviste le modalita' della riforma degli enti pubblici di ricerca: dopo  l'ipotesi di un Centro nazionale delle ricerche  contenuta in una prima bozza del documento della legge di stabilit√†, il testo definitivo apre alla collaborazione con gli enti nel programmare la riorganizzazione. Viene infatti istituita la consulta dei presidenti dei 12 enti pubblici controllati dal ministero per l'Istruzione, l'Universita' e la Ricerca, alla quale viene affidato il compito di preparare una proposta di revisione organizzativa degli enti. 
Coordinata dal presidente del Consiglio Nazionale delle Ricerche (Cnr), la consulta dovra' presentare la proposta al ministro per l'Istruzione, l'Universita' e la Ricerca entro il 31 gennaio 2013. Obiettivo della proposta, si legge nel testo, e' ''assicurare una governance unitaria e piu' efficace'' degli enti e garantirne al tempo stesso ''il mantenimento dell' identita' storica, l'attuale denominazione nonche' l'autonomia scientifica e budgetaria''. 
La riorganizzazione, quindi, non cancellera' i 12 enti (dei quali fanno parte Agenzia Spaziale Italiana, Istituto Nazionale di Fisica Nucleare, Istituto Nazionale di Astrofisica, Istituto nazionale di Geofisica e Vulcanologia), cosi' come non lo prevedeva la bozza provvisoria. Ad assicurare la ''governance unitaria'', prosegue il documento, sara' ''la predisposizione di un documento di visione strategica della ricerca''. La ''gestione unitaria della logistica'' prevede invece la razionalizzazione delle sedi, la gestione coordinata dell'acquisto di beni e servizi attraverso l'utilizzo del mercato elettronico della pubblica amministrazione e delle convenzioni, l'integrazione e la gestione unitaria dei sistemi informativi, cosi' come dei servizi di biblioteca, il coordinamento delle relazioni internazionali. 
Confermata invece l'istituzione dell'abilitazione scientifica nazionale prevista dalla bozza, requisito per accedere a tutti i profili dei ricercatori e tecnologi degli enti pubblici di ricerca. Con il provvedimento il personale degli enti viene assimilato a quello universitario e le procedure per il conseguimento dell'abilitazione scientifica nazionale scatteranno a 90 dall'entrata in vigore della legge di stabilita'. 
Il testo prevede infine che il personale pubblico con incarichi di vertice degli enti ''puo' essere collocato in aspettativa o fuori ruolo'', con criteri per la corresponsione di emolumenti e indennita' di carica fissati con un decreto di natura non regolamentare del ministro per l'Istruzione, l'Universita' e la Ricerca di concerto con il ministro dell'Economia.  
