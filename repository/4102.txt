#titolo Un terzo tumori legato errori a tavola, dieta primo alleato - Sanità - Salute e Benessere
         Mangiare bene non aiuta solo a sentirsi meglio ma e' la prima strategia da mettere in campo contro il cancro. E proprio una dieta sana e corretta, abbinata a niente fumo, poco alcol e tanto movimento, e' il primo alleato per la prevenzione delle malattie oncologiche che, ''nel 35% dei casi'', sono legate agli errori che si commettono a tavola. Lo ha ricordato il presidente della Lega italiana per la lotta ai tumori (Lilt), Francesco Schittulli, presentando la XII Settimana nazionale per la prevenzione oncologica, che anche quest'anno si concentra sulla diffusione delle buone abitudini alimentari, mettendo in campo anche cinque chef italiani di fama internazionale. Si punta, allora, sulla 'dieta mediterranea', celebre per le sue virtu' salutari, ricca com'e' di frutta fresca, verdure, cereali, pesce e poca carne, e soprattutto di olio extravergine di oliva, noto per le sue qualita' protettive nei confronti di vari tipi di tumore (in particolare dell'apparato digerente e del carcinoma della mammella). Anche quest'anno, quindi, dal 16 al 24 marzo, nelle principali piazze italiane i volontari della Lilt distribuiranno bottiglie d'olio, prodotto nel foggiano e con filiera tracciata e certificata. E saranno supportati anche da tutti i mercati di Campagna Amica, Fondazione della Coldiretti, che insieme ai classici prodotti dell'agricoltura italiana distribuiranno le bottiglie d'olio e il materiale informativo della Lilt, che nella settimana della prevenzione mettera' a disposizione per visite e consulenze anche i suoi circa 400 ambulatori su tutto il territorio. 
Nell'opuscolo dal titolo 'Prevenzione, in primo piano anche a tavola', si trovano le principali regole da seguire per avere uno stile di vita sano ed equilibrato: la prima, contenuta anche nel Codice europeo contro il cancro, e' non fumare, e proprio il modo per staccarsi dalle 'bionde' e' tra i principali motivi che spingono i cittadini a chiamare la Linea verde Sos Lilt (800.998877). Nel 2011, infatti, delle oltre 18mila chiamate, il 28% erano richieste di metodi per smettere di fumare (seguite da motivi psicologici, sempre al 28%, e poi legali e di educazione alimentare, rispettivamente il 17 e il 16%). Ma sfogliando il libretto si troveranno anche i suggerimenti di cinque 'big' della cucina nostrana (Filippo La Mantia, Andrea Berton, Giancarlo Morelli, Davide Oldani e Luca Barbieri): piatti semplici ed elaborati insieme, dalla zuppa di pesce, alla tartare di ortaggi, al risotto con il gambero crudo, per convincere gli italiani che una dieta sana puo' andare a braccetto col gusto a tavola.  
