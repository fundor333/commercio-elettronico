#titolo Profumo, dopo le elezioni auspico un piano pluriennale per la ricerca - Ricerca e Istituzioni - Scienza&Tecnica
  Programmi di lungo respiro e più attenzione da parte del Parlamento e del mondo politico: è questo l'auspicio del ministro per l'Istruzione, l'Università e la Ricerca, Francesco Profumo, intervenuto a Roma alla presentazione del nuovo canale dell'Ansa dedicato alla Legalità. 
"Purtroppo nella campagna elettorale c'é uno scarso stimolo sul tema della ricerca", ha rilevato il ministro, ricordando il rammarico espresso dal presidente della Repubblica, Giorgio Napolitano,  in occasione dell'incontro con il Gruppo 2003 , l'associazione fondata e costituita da un gruppo di ricercatori di livello internazionale con l'obiettivo di sollevare l'attenzione del mondo politico sull'importanza della ricerca per il progresso del Paese. "Il presidente Napolitano - ha proseguito il ministro - ha messo in evidenza come, nonostante i suoi sforzi compiuti durante il settennato, ci sia una sorta di sordità. Cosa della quale è molto rammaricato". 
L'auspicio del ministro è che "dopo le elezioni sia varato un reale piano pluriennale sul temi della ricerca, dell'università e della scuola". Occorre, secondo Profumo, "un piano per realizzare una strategia comune in ambito europeo e con risorse che non debbano essere periodicamente riassegnate. Ma su questo, ha aggiunto, "il Parlamento non ha sensibilità, così come la politica si concentra sui risultati dell'indomani mattina". La ricerca, ha rilevato, "dovrebbe invece essere un investimento per il Paese. Ma per un'operazione di questo tipo sono necessarie stabilità e volontà politica".   
L'attenzione per la ricerca è cruciale anche per restare al passo con l'Europa in questo campo. "In tema di competizione internazionale siamo sempre ancora molto deboli", ha osservato, proprio alla vigilia dell'appuntamento con il più grande programma di ricerca Europeo, Horizon 2020, che prevede uno stanziamento di 80 miliardi. "I nostri ricercatori sono bravi", ma "la situazione è complicata". 
C'é ancora tanto da fare, quindi, ma ci sono anche segnali positivi, come il finanziamento europeo da un miliardo ciascuno ai due progetti bandiera (sul grafene e sul cervello) nei quali l'Italia ha un ruolo molto importante. L'Italia intanto si prepara, ha detto ancora Profumo, riferendosi ai 3 miliardi investiti nella ricerca nell'ultimo anno attraverso il programma Smart City (1 miliardo), nei cluster e nei parchi tecnologici (1,4 circa) e nella pre-competitività (circa 600).  
