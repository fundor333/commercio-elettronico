#titolo I ricercatori scendono in campo con  raffiche di domande ai politici  - Ricerca e Istituzioni - Scienza&Tecnica
  La scienza alza la voce per farsi ascoltare: nel piano della campagna elettorale il mondo della ricerca scende in campo con una ''raffica'' di domande ai politici, dai quali pretende risposte chiare. Dal valore che la politica attribuirà in concreto alla ricerca dipenderà infatti il futuro del Paese. 
"Far entrare nel dibattito politico l'approccio razionale alla risoluzione di alcuni problemi, tipico della ricerca scientifica" è l'obiettivo di Dibattito Scienza, l'associazione nata da un gruppo Facebook che intende replicare in Italia l'esperienza americana di Science Debate, l'iniziativa che da anni invita i candidati alla Presidenza degli Stati Uniti a esprimere il proprio punto di vista su temi legati alla scienza, alla tecnologia e alle politiche della ricerca. 
"Il tema della ricerca scientifica è "assente dalla campagna elettorale che stiamo vivendo se non in termini rituali e generici", dichiara il Gruppo 2003, l'associazione presieduta da Maria Grazia Roncarolo, l'immunologa che ha fatto della terapia genica una realtà. Anche questa associazione chiama i politi a rispondere su temi che sono indicatori precisi dell'importanza attribuita alla scienza. 
Investimenti, meritocrazia e diffusione della cultura scientifica a partire dalle scuole sono le domande poste da entrambe le associazioni. "Quali provvedimenti intende adottare per il rilancio di università e ricerca pubblica?", chiede Dibattito Scienza ai leader delle principali forze politiche che si sfideranno alle prossime elezioni. Le altre domande scendono nel dettaglio delle singole questioni scientifiche ancora aperte, come piano energetico, gestione dei rifiuti ed impatto ambientale, agenda digitale, legge 40 sulla procreazione assistita, cambiamenti climatici, uso degli animali nella ricerca biomedica. 
Più imperniate sulla gestione e la valorizzazione della ricerca le domande del Gruppo 2033, che chiede di quanto si intendono aumentare i finanziamenti per la ricerca, da dove trarre le risorse, come e con quali priorità distribuirle senza sprechi e "in un sistema ancora scarsamente meritocratico". Altre domande cruciali riguardano la valutazione delle università e la conseguente assegnazione dei fondi. Il Gruppo 2003 riporta inoltre in primo piano l'idea di un'Agenzia Nazionale della Ricerca, una "struttura di coordinamento", simile a quella proposta in autunno nell'ambito della Legge di stabilità e poi naufragata. E ancora lotta alla burocrazia, azioni per il rientro dei cervelli, ricerca industriale.  
