#titolo Viktoria Azarenka  - Protagonisti
Viktoria Azarenka resta regina d'Australia e del mondo. Battendo in finale 4-6 6-4 6-3 la cinese Li Na, la 23enne bielorussa si conferma a Melbourne e nel ranking del tennis mondiale. Ha faticato più del previsto, ed è stata aiutata dalla buona sorte, la bella Vika ad aver ragione della cinese, sette anni in più e 11 centimetri in meno di lei (1,72 contro 1,83), in una finale rocambolesca di due ore e 40 minuti. Le rivali più temibili sulla strada del suo secondo titolo consecutivo a Melbourne, del resto, gliele avevano tolte di mezzo la fortuna e la stessa 30enne di Wuhan. La prima aveva fatto sì che Serena Williams, n. 3 mondiale, menomata da un dolore alla schiena, perdesse ai quarti contro la connazionale Sloane Stephens. La seconda ha eliminato in semifinale, con un doppio 6-2, nientemeno che la n. 2, la russa Maria Sharapova, fallosa e deconcentrata dopo aver concesso fin lì alle avversarie solo nove game. 
 Nell'altra semifinale, la ragazza di Minsk ha battuto 6-1 6-4 la 19enne Stephens, tra le polemiche per un 'time out' medico sospetto, di quasi dieci minuti, chiesto e ottenuto dalla Azarenka, in difficoltà sul 5-3 del secondo set. Polemiche che hanno fatto convergere massicciamente sulla cinese il tifo del pubblico della Rod Laver Arena. Che ha trepidato quando la sua beniamina ha rischiato, per due volte, la caviglia sinistra. Match drammatico, per di più interrotto per una decina di minuti all'inizio del terzo set per i fuochi d'artificio che hanno illuminato il cielo di Melbourne nella festa nazionale. Vinto il primo set, la sfortunata Li Na ha accusato, sul 3-1 per la rivale nel secondo, il problema alla caviglia. Malgrado ciò, ha recuperato fino al 4-4, cedendo però poi all'allungo di Vika. Nel terzo set, sul 2-1 in suo favore, Li è scivolata torcendo la caviglia e, nella caduta, ha anche battuto la testa. Sul 4-3, la Azarenka ha concesso la palla del 4-4 alla rivale, che l'ha sbagliata con una risposta lunga. Sul 5-3, Li è crollata: ancora un break di Vika, gioco, partita, incontro e secondo titolo Slam, per la bielorussa, su tre finali giocate (agli Open Usa 2012 ha perso contro Serena). Aspirava ad eguagliarla, e a diventare la vincitrice più anziana degli Australian Open, Li Na, un titolo Slam (Roland Garros 2011, contro Francesca Schiavone) e una finale persa (Melbourne 2011, contro la belga Kim Clijsters). Non ce l'ha fatta, ma lunedì salirà comunque al 5/o posto nel mondo.  
