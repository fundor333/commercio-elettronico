#titolo Scatta il recupero della Via Consolare delle Gallie - Arte e Cultura
  (ANSA) - AOSTA, 23 FEB - ''Un patrimonio diffuso sul territorio da recuperare come conoscenza e da valorizzare con la creazione di luoghi di comunicazione e di informazione che permetteranno la comprensione di come la viabilita' fosse uno strumento di gestione di un territorio e delle sue economie. 
Cosi' e' presentato il progetto 'La via consolare delle Gallie', finanziato nell'ambito del programma di cooperazione transfrontaliera Interreg Italia-Svizzera 2007-2013. 
In dettaglio l'iniziativa ''prende in considerazione una delle presenze storiche fra le piu' importanti della Regione, ovvero il percorso della strada consolare che faceva della Valle d'Aosta uno dei luoghi di particolare interesse commerciale e strategico nel mondo antico''. Il tracciato si sviluppa da Pont-Saint-Martin fino al Piccolo San Bernardo e comprende anche la diramazione del Gran San Bernardo. Tra i resti monumentali e ancora bene visibili, spiccano il ponte romano di Pont-Saint-Martin, il tratto di viabilita' scavato nella roccia a Donnas, i resti del ponte romano di Saint-Vincent, le sostruzioni di Mecosse e il ponte di Pierre Taille', i resti del ponte di La Thuile e di Pont Serrand, la strada intagliata nella roccia del Gran San Bernardo. 
Il percorso sara' correlato da alcune stazioni fisse di informazione piu' tradizionali e dalla stesura di un piano strategico di comunicazione e marketing che permettera' l'individuazione dei punti forti del patrimonio e la loro migliore integrazione con il territorio. (ANSA).  
