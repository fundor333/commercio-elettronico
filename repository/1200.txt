#titolo Brasile: Kaka' - Le Stelle - Mondiali Sudafrica
  Ex Pallone d'Oro e vincitore di una Champions, poi protagonista di un trasferimento multimilionario che ne ha fatto un nuovo galattico. Kaka' e' tutto questo e molto altro ancora (anche campione del mondo, visto che vanta una presenza nell'edizione del 2002 vinta dal Brasile di Scolari), ma pensa soprattutto a cio' che deve ancora venire. 
 Il sogno dichiarato dell'ex idolo dei milanisti e' quello di essere ''il capitano della Seleao del 2014, che vincera' i Mondiali ed alzera' la Coppa davanti al suo pubblico'', ma nel frattempo non sarebbe male riuscirci in Sudafrica. Se cosi' sara', e' probabile che sia proprio Kaka' la stella del Mondiale del 2010, perche' e' a lui che Dunga ha affidato le chiavi della sua squadra, facendone la principale fonte di gioco. 
 Il tecnico lo stima al punto da non avergli trovato neppure un vero sostituto: Kaka' e' solo, il talento assoluto, e quel Julio Baptista che dalla panchina in teoria gli fa da alternativa e' in realta' uno buono per tutti gli usi (e infatti piace al tecnico per la sua versatilita'). 
Kaka' e' consapevole di tutto questo, stima moltissimo il suo commissario tecnico (''Dunga e' prima di tutto una persona seria, che fa sempre le cose nel modo giusto. Ha grande coerenza, e i risultati si vedono sul campo''), e spera che il Brasile riesca a guardarsi dal suo principale nemico, ovvero se stesso e l'eccessiva sicurezza che in passato ha fatto buttare via altri mondiali considerati gia' vinti prima di scendere in campo (vedi 1982, 1986 e 2006). 
 ''Il Mondiale in Sudafrica - ha spiegato Kaka' - e' una grande occasione per cancellare l'immagine negativa di quello del 2006. Li' eravamo alla fine di un ciclo, e da quel giorno sono cambiate molte cose, e anche molti giocatori. Adesso c'e' gente con tanta voglia di fare, ed altrettanto da dimostrare: spero che cominci una nuova era di successi, e siamo sulla buona strada. Ad esempio non dimentico quanto sia stato bello conquistare la qualificazione al Mondiale proprio sul campo dell'Argentina''. 
Quel giorno a Rosario e' stato un anticipo di quanto potrebbe succedere in Sudafrica: Kaka' sa bene che le nazionali europee non hanno mai conquistato il mondo giocando al di fuori del loro continente, ecco allora che bastera' ripetere lo scherzo ai danni di Maradona e il Brasile sara' di nuovo campione.  
Â   
