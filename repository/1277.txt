#titolo Antenati neolitici curavano disabili, societa' tolleranti - Stili di vita - Salute e Benessere
     (ANSA) - SYDNEY, 20 DIC - Le idee su come i nostri antenati
preistorici si prendevano cura dei malati sono messe in
discussione dalle ricerche di archeologi australiani che hanno
esaminato i resti di un uomo che viveva nel Nord Vietnam 4000
anni fa. I resti del giovane indicano che mori' paralizzato
dalla vita in giu' a causa di una malattia congenita, la
sindrome di Klippel-Feil. Aveva un uso limitato o nullo delle
braccia e non avrebbe potuto alimentarsi e tenersi pulito ed era
vissuto in quelle condizioni, con l'aiuto altrui, per circa 10
anni.    Gli studiosi dell'Universita' nazionale australiana Marc
Oxenham e Lorna Tilley, quest'ultima con competenze in
psicologia e assistenza sanitaria, che avevano esumato i resti
cinque anni fa, hanno concluso che altre persone si presero cura
dell'uomo, che aveva circa 25 anni. Nonostante fosse morto in
circostanze sconosciute, non vi erano evidenze di infezioni o
fratture di cui avrebbe sofferto se fosse stato abbandonato o
maltrattato, ha spiegato Tilley al quotidiano The Australian.    Tilley parla di una 'bioarcheologia della cura', in contrasto
con le percezioni generali del comportamento neolitico. La
probabilita' che il giovane sia stato curato nonostante la sua
estrema disabilita' indica tolleranza e cooperazione nella sua
cultura, oltre ad un senso del proprio valore e una forte
volonta' di vivere. (ANSA)
           
