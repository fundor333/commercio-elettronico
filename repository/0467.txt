#titolo Navi da rottamare, Ue punta su eco-riciclo - Rifiuti & Inquinamento - Ambiente&Energia
  (Di Chiara Spegni) 
 BRUXELLES - Stop alla rottamazione delle navi europee sulle spiagge dei Paesi poveri e piu' riciclo nel rispetto dell'ambiente e della salute dei lavoratori. E' questo il principale obiettivo del nuovo regolamento Ue in discussione all'Europarlamento per un eco-riciclo delle imbarcazioni, che spesso contengono all'interno materiali pericolosi, come amianto, PCB, mercurio e altre sostanze chimiche nocive. E il pensiero va subito alla 'Concordia', il cui relitto a un anno dal naufragio e' davanti all'isola del Giglio in attesa di conoscere il porto in cui verra' trasferita per lo smaltimento. 
''Dobbiamo bloccare la rottamazione illegale, praticata dal 90% delle navi europee'' spiega Carl Schlyter, l'eurodeputato svedese del gruppo dei verdi, relatore del provvedimento. A lui spettera' trovare la quadratura del cerchio fra diverse misure proposte, per far si' che le navi europee da smantellare non cambino bandiera, aggirando cosi' le norme che vietano l'export di rifiuti pericolosi al di fuori dell'Ocse. Secondo l'eurodeputato svedese ''i costi dello smantellamento in Europa sono molto piu' elevati, ecco perche' si ricorre a strutture illegali: in Ue ricavi meno della meta' di quanto si prende in Bangladesh, o in India e Pakistan''. 
Come si puo' evitare questa pratica? ''La mia sfida - afferma Schlyter - e' quella di trovare una misura che dia un profitto agli armatori che scelgono una struttura adeguata di recupero e non creare invece un altro incentivo per il cambio di bandiera''. Ecco allora in campo una serie di ipotesi: la prima e' quella di creare un fondo per le strutture di riciclo che viene alimentato da una eco-tassa portuale che scatta ogni volta che un'imbarcazione, anche extra Ue, attracca negli scali europei. Quando poi si rottamera' la nave, in una lista di strutture con adeguati standard ovunque nel mondo, allora saranno rimborsati i soldi versati per la eco-tassa. ''Se le navi europee - aggiunge Schlyter - vengono rimborsate, allora queste non hanno motivo di cambiare bandiera''.    Altre ipotesi all'esame degli eurodeputati prevedono una sorta di conto di risparmio legato alla nave oppure un'assicurazione, ma anche una combinazione delle migliori due ipotesi fra quelle possibili, per garantire i fondi necessari ad un riciclo verde. Una valutazione d'impatto, attesa per meta' febbraio, dovrebbe indirizzare verso la soluzione migliore. 
''C'e' la volonta' politica nel Parlamento europeo di trovare l'incentivo finanziario per gli armatori a fare la scelta giusta'' afferma l'eurodeputato dei verdi. 
Altra novita' in arrivo e' quella sugli inventari: le navi che approdano nei porti Ue dovranno fare la lista dei materiali pericolosi e tossici, come amianto e Pcb, contenuti al loro interno. ''In questo modo quando ricicli la nave - conclude Schylter - sai dove si trovano e puoi proteggere i lavoratori addetti allo smantellamento''. Il voto del nuovo eco-regolamento in commissione ambiente al Parlamento europeo probabilmente arrivera' alla fine di marzo, poi si valutera' la possibilita' di un negoziato con il Consiglio Ue, prima del voto in plenaria. 
Il relatore dell'Eurocamera per ora e' ottimista: ''Con la presidenza irlandese di turno dell'Ue ho avuto un dialogo molto costruttivo e  nessuno degli Stati Ue finora si e' mostrato contrario''.  
