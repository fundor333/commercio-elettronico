#titolo In Calabria un seggio 'speciale' per esclusi al ballottaggio - Politica
  CATANZARO - A Satriano, piccolo comune del Catanzarese, hanno votato al turno di ballottaggio per le primarie del centrosinistra anche coloro che non lo avevano fatto al primo turno e che non sono stati ammessi alle liste ufficiali. Il sindaco Matteo Drosi, sostenitore di Matteo Renzi, infatti, ha deciso di aprire un seggio "speciale" per 62 cittadini che non hanno potuto votare ma che si sono presentati ugualmente al seggio. Il risultato, che ovviamente non è confluito nei dati ufficiali del ballottaggio, ha visto Renzi prevalere con 55 voti contro 7. 
 Il risultato ufficiale registrato nel comune di Satriano è stato comunque favorevole a Renzi che ha ottenuto 180 voti, pari al 79,29%, contro i 43 di Pier Luigi Bersani. "Ho ritenuto - ha detto Drosi - che fosse un atto di democrazia consentire anche a coloro che sono stati esclusi dal ballottaggio di potersi esprimere ugualmente, visto che sono venuti al seggio apposta. Ritengo sia stato un grave errore non farli votare in maniera ufficiale. Anche per i sindaci ed i presidenti delle Province si può votare tranquillamente al ballottaggio anche se non si è votato al primo turno".  
