#titolo CHIRURGIA ESTETICA: NEL 2012 12 MILIONI OPERAZIONI NEGLI USA - Estetica - Salute e Benessere
     (ANSA) - ROMA, 12  MAR - Il ricorso alla chirurgia estetica
e' in aumento con oltre 10 milioni di interventi totali nel
2012, il 3%  in piu' rispetto all'anno precedente negli Stati
Uniti, annuncia oggi l'American society of aesthetic plastic
surgery (Asaps) a New York alla presentazione del 16esimo
rapporto statistico nazionale. Se nel conto si aggiungono gli
interventi fatti dalle infermiere o dagli assistenti degli studi
medici, il numero degli interventi estetici totali fatti lo
scorso anno sale a 12,7 milioni. 
   ''Negli ultimi 16 anni il ricorso alla chirurgia estetica e'
aumentato  del 250%. Lo scorso anno, per la prima volta, gli
interventi per aumentare il volume del seno hanno superato
quelli di liposuzione con 330.631 interventi contro 313.011,
diventando l'operazione piu' praticata'', spiega Leo McCafferty,
Presidente dell'Asaps. ''Al terzo posto la plastica all'addome
con 156.508 operazioni, seguita dalla blefaroplastica agli occhi
con 153.171 interventi e la rinoplastica con 143.801
operazioni''. Gli americani hanno speso in un anno 11 miliardi
di dollari per farsi piu' belli con l'aiuto del chirurgo
estetico e il settore non risente alcuna crisi interessando sia
le donne, con 9,1 milioni di interventi (90% del totale), che
gli uomini con 1 milione di operazioni (10% del totale). 
   Anche il ritocco light rientra nelle statistiche: i
trattamenti 'non invasivi' piu' popolari nel 2012 sono stati il
botulino (3.257.913 interventi), i filler di acido ialuronico
(1.423.705 procedure), il laser per eliminare i peli (883.893
interventi), la micro dermoabrasione (498.821) e i peeling
chimici (443.824 interventi). Calcolando anche gli interventi
'non invasivi' praticati dagli assistenti e dalle infermiere,
sostiene l'Asaps, le statistiche salgono ancora. In questo modo
il numero delle procedure con il botulino praticate nel 2012 e'
pari a 4.125.179, quelle con acido ialuronico 1.806.806, il
laser per l'eliminazione dei peli sale a 1.224.920, i peeling
chimici 718.465 e la microdermoabrasione a 672.430. (ANSA)
           
