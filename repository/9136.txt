#titolo Ryanair: terzo 'no' Commissione Ue ad acquisto Air Lingus - Industria e trasporti - ANSA Europa
     (ANSA) - BRUXELLES, 12 FEB - La Commissione europea si
appresta a bocciare per la terza volta il tentativo di
acquisizione, da parte di Ryanair, della compagnia aerea
irlandese Air Lingus. Lo ha reso noto la stessa compagnia low
cost dopo un incontro 'tecnico' sul caso svoltosi questa mattina
a Bruxelles tra i rappresentanti della societa' e i funzionari
europei che si occupano del caso. Un portavoce dell'esecutivo
europeo non ha confermato l'indicazione fornita da Ryanair
limitandosi a specificare che la Commissione adottera' la sua
decisione a fine mese o comunque entro il sei marzo.    Ryanair ha annunciato che ricorrera' contro la terza
bocciatura di Bruxelles poiche' ritiene di aver messo a punto un
piano che rispetta tutte le condizioni fissate per salvaguardare
la concorrenza, in primo luogo la cessione di molti collegamenti
tra l'Irlanda e la Gran Bretagna. Quella della Commissione ''e'
una decisione essenzialmente politica, destinata a soddisfare i
piccoli interessi del governo irlandese (che detiene il 25% di
Air Lingus) e non ha nulla a che vedere con il rispetto delle
regole per garantire una corretta concorrenza'', ha detto un
portavoce della compagnia low cost. (ANSA).
