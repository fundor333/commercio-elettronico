#titolo Porti: marittimo e crocieristico nel progetto Seatoland - Crociere e Traghetti - Mare
  (ANSA) - LA SPEZIA, 14 FEB - Battelli veloci ed ecologici in grado di collegare in pochi minuti La Spezia con il resto del Golfo e della riviera delle Cinque Terre, e una stazione crocieristica interconnessa con un trenino monorotaia alla rinnovata stazione di Valdellora: il turismo crocieristico ed il trasporto marittimo del futuro sono stati presentati questa mattina alla Spezia da Comune ed Autorita' portuale attraverso  gli studi del progetto di cooperazione territoriale  Seatoland . 
Finanziati nell'ambito del Programma Comunitario Med, che vede la partecipazione anche di Siviglia, Valencia, il Pireo, Malta, Livorno, i progetti pilota prevedono un trasporto rapido tra la futura stazione ferroviaria passeggeri di Valdellora e la stazione crocieristica. ''Questo progetto ci permette di confrontarci con altre citta' che hanno problemi analoghi ai nostri - ha spiegato il sindaco della Spezia Massimo Federici - nessuno ce la puo' fare da solo, bisogna cooperare''. Per il presidente dell'Autorita' Portuale Lorenzo Forcieri ''il piano non deve rimanere inattuato''. (ANSA).  
