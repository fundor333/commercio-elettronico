#titolo Dance o pop, ecco la 'Vuvuzela compilation' - Mondiali Sudafrica
    (ANSA) - ROMA -  'Hino da vuvuzela' , ''La musica della vuvuzela'',  ''Vuvuzela's song'' , ''Vuvu dance'',  ''Vuvu remix'' , cover di canzoni famose, karaoke. Le 'vuvu', come vengono chiamati ormai questi temutissimi 'corni' di plastica sudafricani, lanciano ufficialmente la sfida al Waka Waka di Shakira, l'inno doc dei Mondiali di calcio. 
 Spinte dalle migliaia di polemiche sui 'problemi' per giocatori e radiocronisti, le rumorosissime trombette diventate leit motiv negli stadi della coppa del mondo hanno fatto breccia nel cuore di tutti, tifosi e non. Cosi' cantanti professionisti, ma piu' spesso autori improvvisati, moltiplicano i propri 'sforzi' sul web e provano a lanciare il motivo dell'estate. Visto il suono non proprio 'musicale' dello strumento del tifo africano, si tratta effettivamente di uno sforzo non trascurabile ma l'effetto non e' male. 
 Completamente diverse dal brano di Shakira, le 'vuvu canzoni' almeno in rete riscuotono un incredibile successo. E' l'esempio di un motivo che nasce e si diffonde dal basso senza la 'benedizione' delle case discografiche. Il motivo piu' cliccato e' 'Hino da vuvuzela'. Realizzato in modo professionale in Portogallo, e' ''l'inno di accompagnamento per la nazionale'' di Cristiano Ronaldo in Sudafrica. Gli autori hanno intuito prima di altri che le vuvuzelas sarebbero state il 'tormentone' di questi mondiali di calcio: il video e' stato girato con centinaia di persone per le strade di Lisbona lo scorso maggio, ben prima dell'avvio dell'avventura sudafricana. 
 Piu' recente e' la ''Canzone della  vuvuzela'', made in Olanda. Si tratta di un video semiprofessionale. Il cantante indossa una tuta arancione, il colore della nazionale olandese, e coinvolge decine di persone con un ritmo allegro e orecchiabile ed un ritornello semplicissimo: ''Vuuuu vuvuzela''.   Ma su internet c'e' davvero di tutto. Dal suono 'puro' della vuvuzela alle istruzioni per suonarla, dalle riprese di personaggi come Maradona che provano a soffiare con successo nel corno di plastica ad improbabili suonerie per cellulari. 
  
 Gli esperimenti piu' riusciti sembrano pero' i remix: ''sexophone-vuvuzela's dance'' si candida ad essere ripreso dalle discoteche. Niente male anche la ''vuvuzela dance'' che coniuga batteria e le fatidiche trombe. Insomma le vuvuzela lanciano la sfida al Waka Waka: colonna sonoro semi-ufficiale contro inno ufficiale dei Mondiali. Difficile che Shakira possa essere superata ma le vuvuzela hanno gia' conquistato il loro successo: hanno invaso, almeno musicalmente, e stanno facendo ballere tutto il pianeta con buona pace di chi proprio non le sopporta.  
