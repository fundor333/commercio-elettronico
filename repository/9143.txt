#titolo Serbia - Mondiali Sudafrica
  La chiamano la Nazionale delle 'Aquile bianche', ma forse sarebbe meglio paragonarla ad una  squadra senza storia e senza gloria. Perche' la Serbia e' indipendente calcisticamente solo da 4 anni, ossia all'indomani dell'indipendenza politica del Montenegro. Le vicende politiche che hanno coinvolto negli anni '90 i Balcani hanno portato a radicali stravolgimenti anche dal punto di vista calcistico, soprattutto per quel che riguarda il nome da utilizzare per questa squadra. 
 
L'attuale formazione serba e' considerata la naturale prosecuzione della gloriosa Jugoslavia che si mise in luce in campo internazionale addirittura fin dai primi Mondiali, disputati nel 1930, in Uruguay. Lo spartiacque storico per questa squadra e' rappresentato, pero', dagli anni Novanta. Fino al Mondiale italiano, infatti, la Jugoslavia aveva partecipato a ben 8 edizioni della massima rassegna calcistica internazionale, conquistando anche dei risultati non trascurabili. Le varie scissioni politiche l'hanno danneggiata, aprendo la strada ad una naturale fase di declino, con mancate qualificazioni sia a Mondiali che ad Europei. Il riscatto potrebbe arrivare proprio a Sudafrica 2010 che per la Serbia rappresenta una specie di esordio. Il passato, tuttavia, non si puo' certo dimenticare. 
 
Inserire la nazionale serba tra le possibili sorprese del prossimo Mondiale, tutto sommato, appare un'operazione scontata: il gioco messo in mostra nelle qualificazioni, ma anche un girone non impossibile (la Germania puo' essere battuta, se affrontata con la giusta carica agonistica, Australia e Ghana non sono superiori), assieme agli incroci poco pericolosi dagli ottavi in poi potrebbero proiettare le 'aquile bianche' verso un prestigioso ed insperato traguardo. L'entusiasmo, inoltre, trainerebbe ancor di piu' questa squadra. 
 
Forse anche per il nome dello stadio di Belgrado, il 'Maracana', la Nazionale jugoslava era considerata una specie di Brasile dei Balcani, perche' praticava un gioco arioso e ricco di tecnica. La Serbia ha proseguito su questa strada: la tecnica, infatti, non le manca. La squadra selezionata da Radomir Antic, in genere, schiera in porta Stojkovic, che dovrebbe battere la concorrenza, per via di un curriculum piu' sostanzioso; Isailovic e Disljenkovic si giocheranno il ruolo di secondo. La difesa verra' guidata dall'esperienza di Nemanja Vidic, centrale del Manchester United, assieme al quale dovrebbero agire Dragutinovic e Ivanovic, quest'ultimo pilastro del Chelsea. 
 
Le geometrie del centrocampo verranno invece garantite dall'interista Dejan Stankovic, ottimo temperamento e gran tiro dalla distanza, in grado di ricoprire anche piu' ruoli; l'ex fiorentino Kuzmanovic e Tosic faranno affidamento sulla propria freschezza. In attacco, Zigic ha uno spiccato fiuto del gol, cosi' come ha dimostrato anche nel Valencia: si attendono altre realizzazioni da Pantelic e Jovanovic. 
   
