#titolo Lamborghini, avanguardia in tutela ambiente con eco-edificio - Speciali ed Eventi - Ambiente&Energia
  SANT'AGATA BOLOGNESE - "La costruzione di questo edificio è il segnale della volontà forte e risoluta di ripartire, di andare avanti da parte dell'Emilia e delle sue straordinarie energie imprenditoriali e professionali''. Lo ha detto il ministro dell'Ambiente e della Tutela del Territorio e del Mare Corrado Clini inaugurando, insieme  al presidente e amministratore delegato di Automobili Lamborghini Stephan Winkelmann e al sindaco di Sant'Agata Bolognese Daniela Occhiali, il primo edificio multipiano industriale in Italia ad essere certificato in classe energetica A. ''La decisione di Lamborghini - ha proseguito il ministro - è un'iniziativa volontaria. E  mi auguro che nelle prossime settimane si possa sottoscrivere un accordo che consenta al ministero di valorizzare questa esperienza, facendola diventare un esempio, un benchmark, per chi vuole innovare in questa direzione". Clini ha sottolineato che ''nessuno avrebbe imposto di costruire un edificio di classe A per la propria produzione. E quindi è ancora più importante, perché questa iniziativa va nella direzione del programma che la Comunità Europea si è data nella roadmap per la riduzione delle emissioni di CO2 e per la riduzione dei consumi e lo sviluppo di nuove soluzioni tecnologiche. Quanto fatto da Lamborghini rappresenta una bandiera per tutto il sistema industriale italiano''. 
Il nuovo stabile, che rispetta anche tutte le normative antisismiche, sarà dedicato allo sviluppo dei prototipi e delle vetture pre serie, compresa l'innovativa Sesto Elemento, la cui produzione si limiterà a soli 20 esemplari. In apertura dell'evento il presidente e amministratore delegato di Automobili Lamborghini Stephan Winkelmann ha anche annunciato che l'Azienda, ad ulteriore riprova della vicinanza dimostrata nei confronti dei Comuni colpiti dal terremoto con contributi per la ricostruzione di cinque laboratori scolastici, devolverà il 10% dei ricavi provenienti dagli eventi celebrativi del 50/mo anniversario dell'azienda (nel maggio 2013) in favore della ricostruzione del patrimonio culturale e dei luoghi di culto delle zone danneggiate dal terremoto. "Gli eventi sismici che hanno recentemente colpito la nostra regione - ha detto Winkelmann - sono stati fonte di disagi, anche gravi, e hanno messo a dura prova noi, le nostre famiglie e il nostro territorio. Siamo però consapevoli che la forza di ricominciare nasce dall'impegno quotidiano e dal lavoro di ognuno di noi. L'inaugurazione di oggi assume quindi anche una valenza simbolica di rinascita e di una forte motivazione di ripresa". Il nuovo edificio multipiano Lamborghini, progettato in collaborazione con lo studio d'ingegneria e architettura Prospazio, è stato costruito per ottenere la classe energetica A (consumo inferiore o uguale a 8 Kwh/m3 in un anno) ed è il primo in Italia, in campo industriale, totalmente realizzato con queste caratteristiche. 
Tale risultato è ottenuto anche grazie all'utilizzo di soluzioni e tecniche di ultima generazione per quanto riguarda i rivestimenti esterni. Le facciate esterne sono costituite infatti di pareti speciali in policarbonato a triplo strato e di pareti ventilate ricoperte di lastre ceramiche ultrasottili (3 mm per una lunghezza di ogni singolo pannello di 3.000 mm) create appositamente in colore "nero Lamborghini" che garantiscono un alto livello di isolamento termico.  
