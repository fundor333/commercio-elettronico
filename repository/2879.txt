#titolo Ue: Gargani (Ppe), investimenti fuori da Patto bilancio - La voce degli Eurodeputati - ANSA Europa
     (ANSA) - STRASBURGO, 13 MAR - Il Consiglio Ue di domani e
venerdì ''accolga senza ulteriori tentennamenti la proposta di
esentare dal fiscal compact le spese destinate agli investimenti
produttivi''. Lo ha chiesto il capogruppo al Parlamento europeo
dei popolari per l'Europa Giuseppe Gargani (Ppe). ''I capi di
stato europei non possono continuare a dibattere ad oltranza
sulle soluzioni alla crisi, salvo ritardarne la trasposizione in
misure concrete o peggio annunciando accordi ambiziosi che poi
vengono smentiti il giorno successivo. Questo circolo vizioso -
sottolinea Gargani in una nota - sta alimentando una sfiducia
cronica tra i cittadini che, come dimostra l'esito del voto
italiano, minaccia di aprire le porte ad un quadro di grave
instabilità''.  ''Spero che il Consiglio Ue - prosegue Gargani - compia già un
piccolo passo in avanti approvando l'eliminazione degli
investimenti produttivi dal patto di stabilità. Si tratta di una
proposta di buon senso che permetterebbe a Paesi come l'Italia
di rispettare  gli impegni sul consolidamento dei conti, pur
venendo incontro alla necessità di ridare ossigeno ad
un'economia strozzata dalle spire della crisi e dell'austerità. Il mio auspicio, come ripeto da molto tempo, è però che questa
singola e utile misura trovi spazio all'interno di una strategia
di più ampio respiro volta innanzitutto a ripristinare o
costruire il primato dell'Europa politica e democratica''.
