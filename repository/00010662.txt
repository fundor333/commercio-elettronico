#titolo Al via concorso 'Io non me ne lavo le mani' - Acqua: Top News - Ambiente&Energia
  ROMA - Invitare gli studenti a confrontarsi sul tema dell'acqua come bene da tutelare, realizzando lavori incentrati sul suo utilizzo come risorsa e come fonte di energia, sui diversi possibili impieghi e sulla necessita' di evitarne gli sprechi. E' questo l'obiettivo di ''Io non me ne lavo le mani'', il concorso nazionale per le scuole italiane lanciato dal Consorzio Obbligatorio degli Oli Usati con il patrocinio del Ministero dell'Ambiente, in accordo con il Ministero dell'Istruzione e in collaborazione con Legambiente. 
A partire da oggi i giovani delle scuole primarie e secondarie di primo grado sono chiamati a sfidarsi a colpi di fantasia, realizzando filmati, documentari, ricerche, spot o racconti corredati di foto e disegni. Le classi che realizzeranno i lavori piu' originali ed efficaci, saranno premiate con buoni spesa per l'acquisto di materiale utile alla scuola o per visite didattiche.    Per i bambini under 6 e' invece previsto un concorso specifico, ''Oggi riciclo io'', incentrato sull'argomento della raccolta differenziata dei rifiuti. 
Per partecipare ai concorsi basta iscriversi a Scuola Web Ambiente, uno dei progetti di educazione ambientale del Consorzio Obbligatorio degli Oli Usati. I bandi dei concorsi sono pubblicati sul sito  www.scuolawebambiente.it    e per aderire basta inviare una e-mail all'indirizzo  webmaster@scuolawebambiente.it , indicando il nome dell'istituto, del docente di riferimento e i recapiti telefonici, e caricare i lavori entro il 30 aprile.  
