#titolo Primo polo del freddo con fonti rinnovabili - Rinnovabili - Ambiente&Energia
  CHIETI - Nasce nel centro dell'asse Nord-Sud ed Est-Ovest della penisola il primo polo logistico del freddo italiano interamente alimentato con fonti rinnovabili e quindi autonomo dal punto di vista energetico. Su 38.000 metri quadri recuperati da un'area industriale dismessa nella Val di Sangro, in Abruzzo, Solis Green Log sara' al servizio di aziende che devono immagazzinare e conservare merce a bassa temperatura, dai farmaci ai cibi surgelati. Fornira', oltre a spazi logistici, alimentazione in loco delle celle frigorifere, ricarica dei mezzi elettrici, servizi accessori di manutenzione, rifornimento carburanti, segreteria amministrativa. 
L'azienda di Casoli (Chieti) leader nel fotovoltaico aprira' la struttura nel prossimo aprile in contrada San Silvestro ad Atessa (Chieti).     Fotovoltaico e cogenerazione alimentano l'intera catena del freddo: un impianto fotovoltaico e' stato realizzato sul capannone industriale e sulla pensilina metallica adiacente, destinata ad area di sosta assistita da colonnine di ricarica per veicoli frigo. Per soddisfare l'elevato fabbisogno energetico del polo e garantire stabilita' di energia, la Solis Spa ha realizzato anche un impianto di cogenerazione che produce freddo attraverso un assorbitore. Un sistema che, nel suo complesso, consentira' di abbattere del 30% le tariffe applicate, nella seconda distribuzione, per il noleggio degli spazi freddi. Anche la cogenerazione permettera' un abbattimento di costi grazie al mantenimento costante di consumo energetico relativo ai servizi collaterali quali illuminazione e aperture automatiche. Il parco logistico prevede, infine, l'impiego di luci Led che hanno un minor consumo di energia e non contribuiscono al riscaldamento degli spazi freddi.  
