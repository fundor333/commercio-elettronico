#titolo Paradise e Clarisse, religione maltrattata  - Spettacolo
dell'inviato Francesco Gallo 
 La religione cattolica è stata sicuramente un po' maltrattata oggi al Lido. Prima 'Paradise: Faith', film in concorso di Ulrich Seidl, che ha offerto più di un'immagine scandalo. Su tutte quelle della protagonista ultracattolica, Anna Maria, che si masturba con un crocifisso e assiste ad un'orgia nel parco. Sono arrivate poi, per rinforzare la dose, le 'Clarisse' di Liliana Cavani, solo venti minuti di documentario fuori concorso, ma tutti incentrati su una tesi forte: la Chiesa cattolica è profondamente misogina. Intanto 'Paradise: Faith', con la scena di un crocifisso collocato sopra il letto della protagonista che prima lo bacia e lo lecca in ogni parte e poi si masturba con lo stesso oggetto sotto le coperte. La fede oltranzista della donna fa poi sì che si autoflagelli, si infligga la pena del cilicio, cammini per casa in ginocchio pregando, scandisca slogan contro il sesso vero nemico del Signore, frequenti una comunità che, tra i suoi slogan, ha quello di "Siamo le truppe d'assalto della Chiesa" e soprattutto pratichi una forma di proselitismo a dir poco originale. "Forse questo film scioccherà qualcuno e molti probabilmente saranno sconvolti dalla figura di questa donna che cerca solo di soddisfare i propri desideri. Volevo rappresentare una donna che ha amore per Gesù e che è in conflitto tra questo amore e quello di suo marito", ha replicato oggi il regista austriaco Seidl in conferenza stampa a una domanda sulla possibilità che il suo film venga accusato di blasfemia. Anzi, ha confessato il regista, che con 'Canicola' vinse il Gran Premio della Giuria nel 2001, per rafforzare la sua posizione, "vengo da un contesto cattolico molto forte. In gioventù, per un periodo, mi sono ribellato a questi valori, ma le mie origini sono profondamente cristiane". Anche troppo a tesi il documentario 'Clarisse' di Liliana Cavani presentato al Lido. Si tratta di 21 minuti di un'intervista realizzata in una comunità di suore di clausura per conoscere la loro vita e che cosa pensano. Le domande della regista sono tutte sulla stessa linea d'onda, ovvero il cristianesimo ha sempre considerato la donna con meno attenzione e un po' di sospetto rispetto all'universo maschile. Va detto che le gentili suore e novizie non si fanno troppi scrupoli nel dire quella che loro stesse considerano la verità. Una verità scomoda. "Che farebbe un Gesù contemporaneo?" chiede la regista e una clarissa replica: "Accoglierebbe la donna come l'ha accolta duemila anni fa, non avrebbe paura delle donne. Provocherebbe un'apertura, e aprirebbe molti schemi nella Chiesa e nella società". E ancora la Cavani: "Avete mai pensato che la Chiesa è un po' misogina?" Risposta: "Avvertire la parità con un sacerdote è molto raro. In genere i frati vengono da noi solo per dire la messa e se ne vanno". E sempre la Cavani a una clarissa: "Si sta avviando un cambiamento. La vostra arma segreta è la preghiera, che arma è?". Risposta: "E' un'arma debole, molto fragile, ma nello stesso tempo potente, in cui crediamo. Ma per la società di oggi, a volte anche per i preti, siamo quasi inutili".  
