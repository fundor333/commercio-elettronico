#titolo Paolo Franchi - Protagonisti
Si e' chiusa tra fischi e applausi la settima edizione del Festival di Roma, la prima diretta da Marco Muller. A vincere il Marco Aurelio d'oro e' stato il film indipendente e rarefatto 'Marfa Girl' del regista cult Larry Clark, ma la vera bomba su questo festival, preso in corsa da Marco Muller, sono i due premi andati al film italiano, 'E la chiamano estate' di Paolo Franchi che vince sia il premio della regia che quello alla miglior attrice andato ad Isabella Ferrari. 
 Un film, quello di Franchi, storia di una coppia che vive una problematica sessualita', che aveva messo d'accordo, giornalisti e pubblico, in quanto a fischi. Proprio la protagonista, Isabella Ferrari, e' stata la piu' contestata con fischi e espressioni del tipo 'fate schifo', 'vergogna', cui l'attrice ha replicato invitando ad essere 'piu' curiosi e vedere il film senza pregiudizi'.    Il verdetto contestato e' stato l'ultimo atto di un'edizione critica del festival su cui hanno soffiato, sin dal primo giorno, i venti di crisi: sale mezze vuote, caro biglietti, opere deludenti, forfait di star. La conferenza finale oggi, un incontro 'blindato' da un'infinita serie di cifre e dati, ha visto Muller molto sulla difensiva e con qualche imbarazzo come quando ha dovuto giustificare l'assenza di Quentin Tarantino e del suo film 'Django Unchained' di cui era stata annunciata una sorpresa (''non e' dipeso da me, non e' pronto'', ha detto). 
 ''Ho un contratto di tre anni che intendo onorare. Se comincio un progetto di Festival lo porto avanti, sarei matto a mollare baracca e burattini'', ha detto il direttore del festival sgombrando il campo alle voci che si sono rincorse su una sua sostituzione subito dopo il festival.    Durante la cerimonia di chiusura, condotta da Claudia Pandolfi con accanto Muller, l'annuncio del secondo premio, la regia, a Paolo Franchi non e' stato fischiato, forse grazie alla parole del presidente di giuria Jeff Nichols che anticipando possibili reazioni, con perfetto tempismo ha introdotto le motivazioni del premio come ''una scelta difficile, un film che fatto arrabbiare molti di noi e molti di voi. Un lavoro comunque che non lascia indifferenti, coraggioso, che puo' essere amato o odiato''. Franchi si e' detto orgoglioso ''di aver fatto il film senza la tv'' e ha ringraziato ''una giuria coraggiosa come me e una Ferrari coraggiosa piu' di me. Fare film cosi' ce ne e' bisogno perche' ormai il cinema e' appiattito sulla televisione''.  E di scelta coraggiosa ha parlato anche la Ferrari ricevendo il premio: ''ringrazio Muller e Franchi che mi hanno aperto la porta e mi hanno accompagnato in questa impresa. Comunque - ha detto concluso rivolgendosi a chi protestava - invito ad accogliere i film italiani a volte riusciti e a volte no''.Â   
