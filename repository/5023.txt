#titolo Scrittore Moccia eletto sindaco in Abruzzo  - Speciale Amministrative 2012
di Adam Hanzelewicz 
 ROSELLO (CHIETI) - Veicolare le bellezze artistiche del paesino abruzzese del quale è originaria la famiglia della moglie: è questo l'impegno che i cittadini di Rosello avevano chiesto a Federico Moccia, lo scrittore di "Tre metri sopra il cielo", per la sua elezione a sindaco - ottenuta oggi con l'89% di preferenze - visto che la sua figura, conosciuta non solo in Italia anche come regista e sceneggiatore, può essere un valido elemento promozionale per attirare turisti e amanti della natura. "Ho scoperto Rosello grazie a mia moglie - spiega Moccia all'ANSA, appena rientrato da Buenos Aires dove ha partecipato alla Fiera Internazionale del libro con l'edizione in spagnolo del suo romanzo 'L'uomo che non voleva amaré -, un posto davvero incantevole che offre scenari naturali bellissimi, come del resto tutta la Valle del Sangro, che prima non conoscevo e dove vado in vacanza tutti gli anni dal 1995". 
 Secondo Moccia "da ogni cosa nasce un'esperienza che arricchisce", anche quella, la prima per lui, di sindaco. "Quando i cittadini di Rosello mi hanno chiesto di diventare il loro portavoce nel mondo - ha spiegato - ho sentito di poter essere utile. Ho risposto con entusiasmo e sono contento di questa elezione: presto riordinerò le idee e farò insieme ai miei amici un programma preciso delle cose da fare". Rosello inoltre si è rivelato anche un luogo ideale per lavorare e trovare ispirazione. 
 "E' un posto - ha sottolineato - pieno di tranquillità, ideale non solo per il riposo, ma anche per trovare nuove idee e poter scrivere. Mi è piaciuto per come mi hanno accettato e per il fatto che le persone non sono mai invadenti. Il problema di Rosello - chiosa il neosindaco - è che a dispetto delle sue bellezze naturali e culturali è poco conosciuto". La nascita di Rosello risale all'Alto Medioevo, anche se viene citato per la prima volta in un documento solo nel XII secolo: in seguito fu feudo dei Caldora, dei Del Gesso, dei Bernardi e dei Caracciolo di Villa Santa Maria (Chieti). Oggi conta circa 300 abitanti, anche se i numeri parlano di circa 600 residenti, la maggior parte dei quali emigrati all'estero. Tra i posti da visitare, oltre ad una serie di monumenti, c'é la splendida abetina, riserva naturale regionale, con il più alto abete d'Italia. Da domani vi si potrà incontrare anche il sindaco celebre.  
