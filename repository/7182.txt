#titolo Papa Francesco - Protagonisti
ROMA - Il primo a chiamarsi Francesco. Il primo sudamericano. Il primo gesuita. Si presenta al mondo anche come un pontefice dei record Jorge Bergoglio, appena eletto successore di Ratzinger sul soglio di Pietro. Innanzitutto è il primo ad aver scelto il nome di Francesco, un nome che mai nessuno aveva, in qualche modo, osato perché si rifà al "povero" di Assisi, a una delle figure di santo più amate al mondo, se non il più amato, e a un esempio di umiltà e di totale dedizione a Dio che è certo molto impegnativo da portare.  
 C'é poi un'altra lettura, di cui bisogna tener conto, facendo riferimento a un altro santo, ossia San Francisco de Jasso Azpilcueta Atondo y Aznares de Javier, comunemente noto con il nome italianizzato di Francesco Saverio, gesuita e missionario spagnolo vissuto nella seconda metà del '500 e proclamato santo nel 1622, che fu contemporaneo di Ignazio di Loyola e tra i primi a seguire le orme del fondatore della Compagnia di Gesu', l'ordine da cui Bergoglio proviene. Con lui, tra l'altro, un gesuita diventa papa per la prima volta: non era mai successo prima della storia della Chiesa.  
 E qualcuno si spinge anche a dire che è lui il primo "papa nero", facendo riferimento al fatto che il superiore generale della Compagnia di Gesù viene così chiamato per il colore della tonaca che indossa, perché è eletto a vita come il pontefice ed è a capo del più numeroso e potente ordine religioso del mondo. Ma con Bergoglio la figura del papa oltrepassa anche l'Oceano e si sposta dal Vecchio Continente al Nuovo Mondo. Molto si è parlato in questi giorni di quanto conti la nazionalità nella scelta del papa, di quanto questo elemento possa pesare o meno. 
 E spesso si era fatto riferimento a un pontefice proveniente dall'America: si era pensato agli States, al Canada, al Brasile. La scelta è caduta su un argentino e in ogni caso esprime anche la vitalità della chiesa dell'America Latina, una delle zone della terra dove più alto è il numero dei cattolici. Va detto che la Chiesa Cattolica aveva avuto otto papi asiatici a cominciare dal primo, ossia Pietro: tre pontefici nacquero infatti in Terra Santa (oltre a Pietro che fu papa fino al 67 d.C. circa, anche Evaristo tra il 96-99 e poi tra il 105-106; e Teodoro I, 642-649) e cinque in Siria (Aniceto 155-166 circa; Giovanni V 685-686; Sisinnio, per 4 settimane nel 708; Costantino 708-715; e Gregorio III 731-741). La storia annovera poi tre papi che provenivano dall'Africa (Vittore I 189-199; Milziade 311-314; e Gelasio I, 492-496), per un totale di 11 non-europei. Ma certamente Bergoglio è il primo papa non europeo della storia moderna. Restando ai primati, papa Francesco è stato anche il primo pontefice che si è trovato nella singolare situazione di poter telefonare al proprio predecessore.  
