#titolo Made in: Angelilli (Pdl),posizione Commissione inaccettabile - Economia e lavoro - ANSA Europa
     (ANSA) - BRUXELLES, 17 GEN - ''Il Parlamento europeo si è
espresso chiaramente contro la decisione della Commissione di
ritirare la proposta di Regolamento "Made In", una decisione
inaccettabile che legittima di fatto la concorrenza sleale dei
paesi extra - Ue'': lo ha detto il vicepresidente del Parlamento
europeo e firmataria della risoluzione comune, Roberta Angelilli
(Pdl-Ppe). ''Le regole sul "made in" - continua - sarebbero uno
strumento fondamentale a tutela delle imprese e dei cittadini
europei, poiche' obbligherebbero i paesi terzi a vendere i loro
prodotti nell'Unione europea solo a condizione di indicare il
Paese di origine sull'etichetta. Senza il regolamento, per il
consumatore europeo e' impossibile conoscere l'origine dei
prodotti e fare scelte d'acquisto consapevoli; mentre le imprese
europee continuano a subire la concorrenza sleale dei produttori
extra - Ue, che spesso invadono il mercato con merci realizzate
senza rispettare gli adeguati standard sociali, ambientali e di
sicurezza, se non addirittura utilizzando manodopera minorile o
violando i diritti umani". "Questa è una politica commerciale totalmente fallimentare e
autolesionista, soprattutto in un momento di crisi economica in
cui l'Unione europea più che mai deve preservare e promuovere
l'industria manifatturiera e difendere i livelli occupazionali",
prosegue l'eurodeputata. "Ed e' inoltre paradossale che alcuni Paesi terzi (Cina, USA,
Brasile, ecc.) pretendano invece l'etichetta d'origine sui
prodotti europei d'importazione, ponendo inoltre dazi o altri
tipi di limitazioni e barriere tariffarie: e' evidente che non è
rispettata la regola della reciprocità ", conclude Angelilli.  
(ANSA).
