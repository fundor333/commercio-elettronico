#titolo Arriva la Notte Europea dei Ricercatori  - Ricerca e Istituzioni - Scienza&Tecnica
  Esperimenti, spettacoli e divertimento, 
tutto all'insegna della scienza. Si rinnova anche quest'anno 
l'appuntamento con la Notte Europea dei Ricercatori, che venerdi' 
28 settembre vede eventi in oltre 300 città europee. Sono 
centinaia le attività dedicate a adulti e bambini previste 
anche in gran parte d'Italia. 
Promossa dalla Commissione europea, la Notte Europea dei 
Ricercatori nasce con l'obiettivo di avvicinare grandi e piccoli 
alla scienza e far conoscere meglio i ricercatori e il loro 
lavoro. Per questo dalle prime ore del pomeriggio fino a notte 
fonda si avranno centinaia di attivita' in tutta Europa, tra cui 
molti anche in Italia. 
A Roma sono molte le organizzazioni coinvolte, a partire da 
Explora, il Museo dei bambini di Roma, dove con l'aiuto di 
paleontologi i piu' piccoli potranno scoprire cosa mangiavano 
gli uomini primitivi, oppure le tigri dai denti a sciabola o i 
mammut. All'Orto Botanico i musei dell'università Sapienza di 
Roma 'escono' sotto le stelle, con oggetti provenienti dai musei 
di antropologia, geologia, chimica e arte antica esposti per 
tutta la notte affiancati da attività sperimentali, passeggiate 
e laboratori. Sempre a Roma e dintorni apriranno le porte i 
laboratori dell'Istituto Nazionale di Fisica Nucleare (Infn), dell’Istituto Nazionale di Astrofisica (Inaf), dell’Enea e del Consiglio Nazionale delle Ricerche (Cnr), accanto alle iniziative organizzate da Planetario, Agenzia Spaziale Italiana (Asi) e Agenzia Spaziale Europea (Esa), e ancora incontri, seminari e grandi nomi in piazza a Frascati per tutta la settimana, organizzati da Frascati 
Scienza.  
Distribuita su Roma, Palermo, Milano e Monza è invece 
l'iniziativa Light organizzata dal Consiglio Nazionale delle 
Ricerche che vede oltre a esperimenti interattivi e incontri 
anche iniziative musicali e percorsi gastronomico-culturali. A 
Milano nella cornice del Museo della Scienza e della Tecnica si 
affronteranno i temi della tecnologia e delle smart cities, 
dalla scienza fino ad arrivare alla fantascienza. 
Il lavoro del ricercatore è il tema centrale delle 
iniziative organizzate in otto città del Piemonte unite da un 
ricco programma e dall'apertura gratuita dei musei scientifici. 
A Cagliari è possibile imparare a 'leggere' il Dna e 
conoscere le costellazioni, mentre a Venezia sara' possibile tra 
l'altro assaggiare gelati molecolari o 'vedere' i suoni. 
Appuntamento anche in altre decine di città con eventi per 
tutti a Brescia, Como, Cremona, Pavia, Benevento, Foggia, 
Genova, Padova, Verona, Pisa, Reggio Calabria, Lecco, Lodi e 
Mantova. 
   
