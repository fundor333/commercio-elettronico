#titolo The Healthy Seas contro reti pesca in mare - Rifiuti & Inquinamento - Ambiente&Energia
  ROMA - Contro le reti da pesca abbandonate in mare, che rappresentano ben un decimo del totale dei rifiuti alla deriva, si alleano Ong e aziende. Aquafil, ECNC Land & Sea Group e Star Sock hanno lanciato ''The Healthy Seas, a Journey from Waste to Wear'', iniziativa internazionale per il recupero e il riciclo del materiale da pesca abbandonato in mare. 
Le reti da pesca, che quando non vengono buttate in mare solitamente vengono sepolte a terra o bruciate, verranno recuperate e rigenerate nell'Econyl, un materiale di alta qualita' utilizzabile per produrre calze, costumi da bagno, biancheria intima, tappeti e altri prodotti simili. 
L'iniziativa si articolera' in tre fasi, la prima, 'Healthy Seas', si concentrera' su tre aree costiere europee, Mare del Nord (Paesi Bassi e Belgio), Mar Adriatico (Italia, Slovenia e Croazia) e Mar Mediterraneo (Spagna); la seconda individuera' procedure che scoraggino l'abbandono delle reti da pesca in mare e incoraggino il loro recupero e riciclo; e la terza servira' a sviluppare proposte di legge concrete da sottoporre ai governi per garantire un risultato a lungo termine. 
Il progetto internazionale prevede inoltre la creazione di un fondo destinato a sensibilizzare il pubblico sui temi della salute e della conservazione dei mari.  
