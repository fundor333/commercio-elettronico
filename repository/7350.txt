#titolo ROMA -  Taverna dei Fori Imperiali  - I ristoranti consigliati da giornalisti ANSA
     (di Candida Curzi) 
    ROMA - Via della Madonna dei Monti, due passi dai Fori Imperiali, e’ uno dei vicoli stretti e torti dell’antica suburra. La fatica di calcarne i sampietrini sconnessi e’ premiata dagli scorci  incredibili sui  resti romani, da certi imprevisti angoli  fioriti e dal ponentino, il venticello fresco che viene dal mare, scomparso in tutta Roma che, in qualche sera d’estate, ancora sembra soffiare  qui. 
    Al civico 9 c’e’ la Taverna, ristorante semplice ma raffinato, a gestione familiare: in cucina c’e’ Alessio, in sala la moglie Maria Grazia ed il figlio Aldo, mentre la figlia Claudia si occupa dei dolci. Il menu’ raccoglie piatti romanissimi, come la vignarola o pasta e ceci, i ‘fondamentali’ come tonnarelli cacio e pepe, la gricia o la amatriciana, ma anche una caponata all’altezza dei migliori ristoranti di Palermo, o la zuppa al cavolo nero che a Trieste chiamano ‘jota’.      Fornitissima la cantina e da non perdere i dolci di Claudia.       I tavoli non sono molti e conviene prenotare 
 ROMA - Via della Madonna dei Monti 9 Tel. +39 06.679.86.43  www.latavernadeiforiimperiali.com  
