#titolo Porti: Federagenti, rischio competitivita' per aumento tasse - Porti e Logistica - Mare
  (ANSA) - ROMA, 11 GEN - L'aumento delle tasse di ancoraggio e dei diritti portuali rischia di far perdere competitivita' ai porti italiani e causare una riduzione del traffico. E' l'allarme lanciato oggi dal Presidente di Federagenti Michele Pappalardo commentanDo l'adeguamento dei tributi portuali che erano fermi al 1993, stabilito da un decreto interministeriale Trasporti-Finanze.     ''Questo provvedimento - afferma Pappalardo - era nell'aria da tempo ma nessuno si aspettava tempi di applicazione cosi stretti. Come al solito, non si e' tenuto in alcun conto che lo shipping lavora con particolari tempi di programmazione ed andare ora a spiegare ai nostri Armatori che le previsioni di spesa fatte da tempo non sono piu' valide non e' cosa semplice''. ''E' indubbio - prosegue il presidente di Federagenti - che in un periodo di magra come quello attuale queste tasse diventano i maggiori se non unici introiti delle Autorita' Portuali e quindi chiaramente per loro indispensabili, ma si deve anche dire che si corre il serio rischio di vedere vanificato il beneficio immediato per una possibile, se non certa, riduzione del traffico causa la perdita di competitivita' del porto''. Pappalardo auspica quindi che il prossimo governo, ''con cui intendiamo aprire un dialogo franco ma serrato'' si muova nell'ottica di una regia e una programmazione per la portualita' nazionale.  
