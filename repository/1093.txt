#titolo Russia - Elezioni 2013
In un Paese dove le elezioni anticipate sono sconosciute e dove il trionfo di Putin e del suo partito sono noiosamente scontati da 12 anni, la confusa e incerta campagna elettorale italiana viene vista con un pizzico di invidia. E anche di nostalgia per ''l'amico della Russia'', l'ex premier Berlusconi, che in questo Paese continua ad essere popolare e ancora apprezzato: dalla gente e dal tandem al potere. Tv e giornali hanno dato ampio spazio all'annuncio del ritorno in campo del Cavaliere, e nelle ultime settimane hanno dato conto dei vari colpi di scena di una campagna elettorale da tempo mai cosi' ''atipica, divertente, confusa, tesa, emotiva''. 
 E dal ''finale imprevedibile'', come ha scritto un settimanale, anche se quasi tutti danno per probabile una conflittuale alleanza tra Bersani e Monti. Colpisce pero' la capacita' di rimonta di Berlusconi, un ''cadavere eccellente'' (in senso politico, ndr) resuscitato grazie a ''proposte choc'', alla retorica anti Ue, un ''guru'' popolare in grado di ''intrigare'' con la sua personalita' ''multiforme''. Non manca il monito che una sua eventuale vittoria ''scuoterebbe tutta l'Europa'' e segnerebbe addirittura il ''fallimento del corso euro-atlantico'', come sostiene Piotr Iskenderov, politologo della fondazione di cultura strategica. Monti viene dipinto dal settimanale ''Expert' come un ''abile tecnocrate senza partito'', ''piu' amato a Bruxelles, Berlino e Washington che in Italia'', dove ha ''irritato'' i cittadini con una serie di tasse impopolari. Ma per il quotidiano Izvestia e' destinato ad essere una ''figura chiave di qualsiasi futuro governo''. Bersani, pressoche' sconosciuto in Russia, e' visto come un politico ''esperto'' ma senza grande carisma e legato alla ''vecchia guardia della sinistra''. 
 Anche lui, come Monti, secondo Expert, parla piu' ai suoi elettori che agli italiani. Ignoti tutti gli altri leader, tranne Grillo, un ''altro commediante'' che presidierebbe il terzo posto, ''percorrendo l'Italia in camper come Lenin la Russia su un treno blindato 100 anni fa'' per abbattere la casta corrotta. Ma il giudizio di Radio Voce della Russia e' impietoso nei confronti di tutti i protagonisti della corsa al parlamento: ''Questa campagna elettorale preferisce parlare alla pancia degli elettori, più che tracciare vie realistiche e percorribili che possano rilanciare un Paese in grave affanno. Un continuo gioco al rialzo a chi la spara più grossa''.  
