#titolo Carne Cavallo: Coldiretti,a tavola truffe per mezzo miliardo - Alimentazione - Salute e Benessere
     (ANSA) - ROMA, 24 FEB - Le frodi alimentari scoperte solo in
Italia hanno portato complessivamente al sequestro di quasi 20
milioni di chili di prodotti alimentari e bevande per un valore
di 468 milioni di euro nel 2012. E' quanto emerge da una analisi
della Coldiretti sull'attività svolta dai carabinieri dei Nas,
in occasione del sequestro delle confezioni di lasagne alla
bolognese contenenti impropriamente tracce di carne di cavallo,
confezionate dalla ditta Primia di San Giovanni in Persiceto
(Bologna) che ha dichiarato di acquistare la carne da altre
aziende.    I prodotti alimentari piu' colpiti dalle frodi sono stati,
sottolinea la Coldiretti,  farine, pane e pasta (16 % in valore
del totale sequestrato), quello della carne e degli allevamenti
(11%), latte e derivati (8 %), vini e alcolici (5%). Va
precisato peraltro che ben il 31 % del valore dei sequestri
riguarda la ristorazione con la chiusura dei locali. 
  Gli ''ottimi risultati'' dell'attività investigativa
confermano, sostiene la Coldiretti, che tra Agenzie delle
Dogane, Nas dei Carabinieri, Istituto Controllo Qualità,
Capitanerie di Porto, Corpo Forestale e Carabinieri delle
Politiche Agricole, Asl, ai quali si aggiunge l'attività degli
organismi privati, ''l'Italia puo' contare sul primato
comunitario in materia di scurezza alimentare grazie alla piu'
estesa rete di controlli. Un impegno che va sostenuto - conclude
l'organizzazione agricola - stringendo le maglie troppo larghe
della legislazione comunitaria con l'obbligo di indicare in
etichetta la provenienza di tutti gli alimenti''.(ANSA).
