#titolo Italiani alla guida non 'eco-compatibili' - Rifiuti & Inquinamento - Ambiente&Energia
  ROMA - Gli italiani alla guida non rispettano l'ambiente. Il 39% dichiara di aver visto tenere l'auto in sosta con il motore acceso, il 32% che non viene smaltito correttamente l'olio usato facendolo spesso finire nei tombini invece che contattare il COOU (Consorzio Obbigatorio degli Oli Usati), mentre 11% che non vengono effettuati i controlli periodici. E' quanto emerge da un sondaggio del Centro Studi e Documentazione Direct Line.      Oltre a queste abitudini poco eco-compatibili e dannose per la salute, l'indagine rileva anche un altro 'vizio' degli automobilisti: gettare oggetti dal finestrino. Il 95% del campione dichiara, infatti, di esserne stato testimone. In particolare il 41% del campione sostiene di aver visto lanciare da un auto mozziconi di sigarette (causa di incendi, ma anche inquinante visto che occorrono fino a 5 anni per la totale biodegradazione), altri di aver visto gettare materiali di plastica (17%), cartacce (18%), lattine (9%), cibo (3%),  chewing gum (3%) e persino pannolini (9%). 
Lo spaccato regionale rileva che milanesi (40%) e fiorentini (41%) rimangono piu' a lungo fermi con il motore accesso, mentre non smaltiscono correttamente l'olio usato il 37% dei romani e il 36% dei veronesi. Detengono il primato negato per la mancata revisione all'auto i palermitani (19%) e cagliaritani (18%). 
Infine il 14% dei bolognesi e il 5% dei torinesi dichiarano di lavare la propria auto con detergenti che possono danneggiare l'ambiente.  
