#titolo 'Sisma: perche' non accada mai piu'', la sfida del Saie 2012 - Speciali ed Eventi - Ambiente&Energia
  Bologna - Ricostruzione, innovazione e sicurezza sono al centro del Saie 2012, il salone internazionale sull'edilizia in programma alla Fiera di Bologna da giovedi' 18 a domenica 21 ottobre, il primo post terremoto. 
   Inevitabile il riferimento alla tragedia che ha colpito principalmente proprio l'Emilia-Romagna prima dell'estate: ''Dobbiamo imparare da cio' che e' accaduto per costruire un discorso nuovo nella politica edilizia di questo paese'', e' il percorso tracciato dal presidente di BolognaFiere Duccio Campagnoli. 
   Un orizzonte e un auspicio che parte da Bologna con l'obiettivo di coinvolgere tutta l'Italia, se e' vero che oltre sei milioni di edifici si trovano in zone ad alto rischio sismico e altri due in aree a rischio geologico. Per non parlare del 55% del patrimonio edilizio esistente che ha piu' di 40 anni ed e' ormai vetusto dal punto di vista del risparmio energetico. 
   Serve un svolta, insomma, e anche per questo Saie 2012 si presenta ricco di novita': circa 700 gli espositori, 200 dei quali all'esordio, per oltre 50.000 metri quadri di superficie. Ad aprire la kermesse il sottosegretario alla presidenza del Consiglio Antonio Catricala' e sindaci che hanno visto in faccia il terremoto come Fernando Ferioli di Finale Emilia e Massimo Cialente dell'Aquila (il Saie 2012 e' organizzato, infatti, in collaborazione con il salone della Ricostruzione nel capoluogo abruzzese). 
   Le innovazioni in materia di prevenzione sismica saranno esposte nel forum 'Ricostruiamo l'Italia', mentre l'area 'Green Habitat' a cura di Norbert Lantschner sara' dedicata all'ecosostenibile. Previste anche sette mostre e uno spazio sull'impiantistica sportiva nata dall'incontro della Fiera con la Figc. 
   Tra i fiori all'occhiello dell'edizione 2012 la costruzione in tempo reale di un prototipo di edificio antisismico in sala 1:1 e la prima uscita ufficiale di 'MED in Italy', la casa bioenergetica sviluppata da tre universita' italiane e premiata al Solar Decathlon Europe 2012.  
