#titolo Pesca: Catania, pescatori italiani potranno pescare pi√π tonno rosso - Agroalimentare - ANSA Europa
  BRUXELLES - I pescatori italiani potranno pescare ''nel 2013 una quota di tonno rosso pari a 1.950,42 tonnellate, ossia 162 tonnellate in piu' rispetto alla campagna di pesca 2012. Si tratta dei dati definitivi''. Lo ha detto all'ANSA il ministro per la pesca, le politiche agricole e alimentari, Mario Catania, al suo arrivo a Bruxelles per il Consiglio dei ministri Ue, che oggi affrontera' le problematiche legate alla pesca e domani a quelle dell'agricoltura nell'Ue. 
 
CATANIA, AUMENTO QUOTA TONNO ROSSO A TUTTE CATEGORIE  - Sulla distribuzione della quota di pesca di tonno rosso per la campagna 2013, Catania ha spiegato all'ANSA, oggi a Bruxelles, ''che nei prossimi giorni verra' fatto un provvedimento nazionale per la distribuzione delle quantita' tra le diverse categorie di pesca''. In questo provvedimento - ha spiegato - ''terremo conto di quelle che erano le quote precedenti, nessuna categoria di pesca avra' riduzioni rispetto all'ultima campagna, anzi tutte avranno un aumento, vedremo con quale dosaggio''. L'incremento della quota di pesca 2013 per l'Italia dipende da due elementi: la decisione della Commissione internazionale che gestisce la conservazione e la pesca dei tonni nell'Atlantico (Iccat) di aumentare la quota globale di pesca a 13.400 tonnellate annue. Quindi il fatto che nell'Ue, l'Italia ha finito di scontare tagli di quota degli anni precedenti. L'Iccat ha anche accolto la proposta italiana, fatta propria dalla Commissione europea, di spostare dal 16 al 26 maggio e fino al 24 giugno, il periodo di pesca del tonno rosso, per una durata che resta invariata a 30 giorni.  
