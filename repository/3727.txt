#titolo Siria: agguato a convoglio, è strage di soldati al confine - Mondo
BEIRUT  - Sono 48 i morti di un attacco da parte di un commando armato, avvenuto in territorio iracheno, vicino alla frontiera con la Siria, contro un convoglio militare su cui viaggiavano soldati siriani e iracheni. Lo riferisce un giornalista della televisione panaraba Al Arabiya sul posto. In precedenza fonti di polizia di Baghdad avevano detto che tra le vittime vi erano sette soldati iracheni. Almeno 41, quindi, sono i militari siriani che hanno perso la vita. 
Secondo alcune fonti, i soldati siriani erano fuggiti in territorio iracheno due giorni fa attraverso il valico di confine di Yarubiya, dove erano in corso combattimenti con i ribelli siriani. Un convoglio militare iracheno li stava riportando verso il territorio siriano per fare loro attraversare la frontiera al valico di Al Qaem, ancora sotto il controllo delle forze lealiste di Damasco. ONU, PIU' DI 3 MILIONI E MEZZO DI SFOLLATI INTERNI   - Tre milioni e 600mila civili sono sfollati all'interno della Siria a causa delle violenze in corso nel Paese: lo ha detto all'ANSA il coordinatore degli aiuti umanitari in Siria, Radhouane Nouicer. L'alto funzionario Onu basato a Damasco ha affermato che nel giro di appena due mesi un milione e 100mila siriani sono stati costretti a lasciare le loro case. In un rapporto Onu di dicembre scorso, gli sfollati interni erano circa due milioni e mezzo. 'PAESE VERSO LA DISTRUZIONE'   - La Siria "è sulla via della distruzione" e "per molto tempo i siriani pagheranno il prezzo di tutto questo". Ha detto Noucier. "La crisi durerà molto più di quanto pensiamo, e mentre si combatte sono i civili a pagare il prezzo più alto. Un prezzo che dovranno pagare per molto tempo, forse per anni", ha detto il tunisino, con sede a Damasco e ai vertici di Ocha, l'agenzia di coordinamento umanitario delle Nazioni Unite.  BAN E TERZI, NECESSARIA MAGGIORE PRESSIONE SU REGIME   - Per una soluzione in Siria è necessaria una pressione più decisa sul regime siriano della comunità internazionale, hanno convenuto oggi il ministro degli Esteri Giulio Terzi e il segretario generale dell'Onu Ban Ki-moon in un colloquio al Palazzo di Vetro. "Ho illustrato al Segretario Generale i risultati della Conferenza di Roma della scorsa settimana dalla quale è emerso un messaggio forte di concreto sostegno alla coalizione delle opposizioni siriane, ed un monito al regime di Damasco", ha poi detto Terzi. 
   
