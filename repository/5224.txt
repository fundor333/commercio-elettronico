#titolo Mercurio, accordo convenzione 140 Stati - Rifiuti & Inquinamento - Ambiente&Energia
  GINEVRA - Un accordo sul testo di una Convenzione internazionale sul mercurio e' stato approvato a Ginevra al termine di una quinta ed intensa tornata negoziale  tra i rappresentanti di circa 140 Stati. Lo hanno annunciato il Programma delle Nazioni Unite per l'ambiente (Unep) e la Svizzera, che, insieme alla Norvegia, ha avviato questo processo dieci anni fa.      L'accordo consentira' di diminuire, a livello mondiale, le emissioni di mercurio, molto tossiche per la salute e per l'ambiente: mira a ridurre la produzione e l'utilizzazione del mercurio, in particolare nella fabbricazione di prodotti e nei processi industriali,  spiega una nota della delegazione svizzera. Inoltre, disciplina la questione dello stoccaggio e del trattamento dei rifiuti contenenti mercurio, aggiunge. 
Il mercurio e' un metallo pesante persistente, tossico per l'ambiente e gli esseri umani. Si accumula nell'organismo. Puo' provocare danni al sistema nervoso, a quello immunitario e a quello riproduttivo. In forma gassosa, si disperde nell'aria per lunghe distanze. Le emissioni annue di mercurio nell'atmosfera generate da attivita' umane  sono pari circa 2000 tonnellate, di cui gran parte proviene dall'estrazione artigianale di oro e dalle centrali termiche alimentate a carbone o a lignite.  La Convenzione sara' aperta alla firma  nell'ottobre 2013 a Minamata (Giappone), in memoria degli abitanti di questa citta' che per decenni sono stati vittime di una grave contaminazione da mercurio dopo l'avvelenamento delle acque  della baia causato da una fabbrica.  
