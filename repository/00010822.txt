#titolo Biasion e Iveco, un binomio per puntare alla vittoria - Speciali - Motori
  Da Lima a Santiago. Dal Peru' al Cile, passando per l'Argentina, un percorso lungo oltre 8mila chilometri e 14 tappe. Il 5 gennaio parte la Dakar 2013, il piu' importante rally off-road al mondo, la corsa motoristica piu' affascinante e al tempo stesso impegnativa che esista. 
Adrenalina, avventura, rischio, abilita', strategia. Questi gli ingredienti della Dakar, nata nel 1979 con partenza da Parigi e arrivo in Senegal, che dal 2009 ha lasciato l'Africa per trovare casa, e grande passione popolare, in Sudamerica. 
   Tra i tanti italiani in gara nelle quattro categorie - moto, 
quad, auto e camion - c'e' Miki Biasion, indimenticato campione di rally negli anni '80 e '90, con all'attivo nove partecipazioni al raid (quattro nella categoria auto e cinque in quella dei trucks), pronto a partire per la decima sfida. 
Biasion, che compira' 55 anni proprio in corsa, il 7 gennaio prossimo, vicentino di Bassano del Grappa, sara' alla guida del New Trakker Evolution 2, il camion della Iveco che vestira' i colori del Team olandese Petronas De Rooy Iveco. 
   Il giorno di Capodanno, il pilota e' partito alla volta del Peru'; con lui i due fidi compagni di avventura, il co-pilota Giorgio Albiero e il meccanico olandese Michel Huisman. L'avventura lunga 8.121 chilometri, di cui quasi 5mila di prove speciali, parte il 5 gennaio dalla capitale peruviana. 
''E' la corsa piu' impegnativa e faticosa che esiste - confessa all'ANSA Biasion -, diventata ancora piu' difficile da quando si svolge in Sudamerica. Quest'anno affronteremo le dune altissime, 
fino a 1.700 metri, del deserto peruviano, e attraverseremo due volte la cordigliera delle Ande in Argentina, salendo due volte a 4mila metri di altitudine''. Qui gli equipaggi saranno sottoposti a notevole stress fisico - ''Ho cominciato la preparazione a fine agosto'', racconta - e anche per i mezzi sara' un test probante. ''Non per niente la Dakar e' il banco di prova migliore per provare la loro affidabilita''', sottolinea Biasion. 
   Il Trakker Iveco sara' equipaggiato con motori Cursor 13 di Fpt Industrial (societa' di Fiat Industrial) con potenza fino a 840 Cv. Biasion, due volte campione del mondo di rally con la Lancia nel 1988 e 1989, l'anno scorso e' giunto sesto, vincendo tre tappe. Al primo e al secondo posto i compagni di team, 
Gerard De Rooy e Hans Stacey. ''Ovviamente, il mio obiettivo e' vincere - promette -. Serviranno fortuna ma anche la sicurezza di essere al massimo, io, il team e il camion''.  
