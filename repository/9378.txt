#titolo Salute: yoga efficace contro depressione - Stili di vita - Salute e Benessere
     (ANSA) - NEW YORK, 28 GEN - Non solo rende flessuosi e
rilassati, lo yoga sarebbe efficace contro la depressione almeno
di medio livello tanto quanto i farmaci antidepressivi veri e
propri o la psicoterapia.    Un nuovo studio epidemiologico della prestigiosa Duke
University ha esaminato 16 precedenti ricerche sugli effetti
della pratica di origine orientale sulle malattie mentali.   Il risultato pubblicato sulla rivista 'Frontiers in
psychiatry' rivela che lo yoga non ha successo su disturbi quali
l'attention defict disorder o la schizofrenia. Ma per
depressione, insonnia, ansia funzionerebbe, diminuendo
grandemente i sintomi in pazienti che non prendono
contemporaneamente alcun medicinale anti-depressione.    In una indagine su 70 anziani, tutti diagnosticati
clinicamente come sofferenti di depressione, ad esempio  -
spiega il rapporto - il 40% dei volontari ha evidenziato un
netto miglioramento psicologico dopo 6 mesi di una sessione di
yoga a settimana.   Risultati analoghi di un altro studio su 40 persone gravemente
insonni: lo yoga ha ridotto notevolmente il bisogno di ricorrere
a farmaci per dormire.    Secondo l'American council per l'esercizio fisico, 11 milioni
di cittadini praticano lo yoga.(ANSA).
