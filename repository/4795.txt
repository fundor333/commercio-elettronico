#titolo Ladro inseguito da Cc chiede aiuto a 112 - Cronaca
Durante l'orario di lavoro ha nascosto, tra gli scatoloni stoccati sul retro del supermercato dove lavorava, un televisore che poi nottetempo ha caricato in macchina: sorpreso da carabinieri in borghese, che si erano appostati nei pressi, è fuggito, inseguito dall'auto civetta dei militari. 
 Credendo di essere seguito da malviventi, ha chiamato il 112 chiedendo aiuto ma l'operatore, che era a conoscenza dell'inseguimento, gli ha intimato di fermarsi, spiegando che a seguirlo erano proprio i militari che l'avevano sorpreso mentre rubava. E' finita così in caserma la nottata 'brava' del dipendente infedele, un ventenne reggiano denunciato dai carabinieri di Brescello alla Procura di Reggio Emilia con l'accusa di furto aggravato.  
