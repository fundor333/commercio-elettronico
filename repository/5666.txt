#titolo Indian Wells: Bartoli ko, Errani ai quarti  - Altri Sport
Sara Errani si è qualificata ai quarti del torneo Wta di Indian Wells battendo la francese Marion Baroli 6-3 6-2. La romagnola, che è reduce dalla vittoria di Acapulco, è al suo primo quarto di finale in carriera al torneo californiano. Al prossimo turno sfiderà la vincente tra la russa Maria Sharapova e la spagnola Lara Arruabarrena-Vecino. 
 SEPPI FUORI  - Non ce l'ha fatta Andreas Seppi a raggiungere gli ottavi di finale del torneo di Indian Wells, cosa riuscita invece, tra gli altri, a Rafa Nadal e Roger Federer, in una giornata caratterizzata da una scossa di terremoto nel deserto californiano che ha spaventato big e comprimari. Il 29enne altoatesino, numero 20 del tennis mondiale, è stato eliminato dal lettone Ernest Gulbis, n. 67, che ha inanellato la 13/a vittoria consecutiva battendolo 5-7, 6-3, 6-4. Seppi era l'ultimo azzurro in gara - tra le donne resta Sara Errani, che nella sera italiana affronterà negli ottavi la francese Marion Bartoli - dopo l'eliminazione di Paolo Lorenzi e Fabio Fognini (sconfitto dal n. 1, il serbo Novak Djokovic). Hanno avuto vita facile lo svizzero Federer (6-3, 6-1 al croato Ivan Dodig) e, ancor più, lo spagnolo Nadal, che non è dovuto nemmeno scendere in campo per accedere agli ottavi del Bnp Paribas Open (primo Masters 1000 della stagione, con montepremi di 5 milioni di dollari), dato il forfait, per un problema alla schiena, dell'argentino Leonardo Mayer. Gli altri che hanno superato il terzo turno sui campi in cemento di Indian Wells sono il ceco Tomas Berdych, il sudafricano Kevin Anderson, i francesi Richard Gasquet e Gilles Simon, lo svizzero Stanislaw Wawrinka. Tra le donne, la bielorussa Victoria Azarenka, n. 2 mondiale e campionessa in carica, si è qualificata agli ottavi superando la belga Kirsten Flipkens 3-6, 6-3, 6-0. Hanno passato il turno anche le tedesche Angelique Kerber e Mona Barthel, la spagnola Garbine Muguruza, la russa Nadia Petrova, l'australiana Samantha Stosur, la danese Caroline Wozniacki, la polacca Urszula Radwanska. Il fuoriprogramma sismico - una scossa di magnitudo 4,7 Richter, registrata alle 10 di ieri ora locale (le 18 in Italia) - ha spaventato un po' tutti, in particolare Nadal e Federer, alla loro prima esperienza del genere. "Ho avuto molta paura, é il primo (terremoto) della mia vita", ha confessato lo spagnolo. "E' il primo che ho avvertito: nei primi secondi non ho capito bene quel che succedeva. Sono corso fuori perché non sapevo quanto sarebbe durato. Grazie a Dio la mia famiglia non era in casa", ha dichiarato lo svizzero. L'epicentro del sisma, il più forte nella regione dal 2010, é stato localizzato a soli 50 km da Indian Wells, nel deserto a est di Los Angeles. 
    
