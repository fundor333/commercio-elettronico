#titolo Falco pescatore torna nel lago di Massaciuccoli - Natura - Ambiente&Energia
  FIRENZE - Torna il falco pescatore nel lago di Massaciuccoli grazie a un progetto dell'Ente Parco che mira a promuoverne la nidificazione. L'Ente Parco, spiega un comunicato, avviera' nelle prossime settimane un piano per favorire la nidificazione del falco pescatore (Pandion haliaetus) di cui alcuni esemplari sempre piu' a lungo permangono nell'area. A comunicare la notizia ai membri del Consiglio direttivo dell'organismo di gestione, che garantira' la copertura finanziaria delle prossime attivita', e' stato Antonio Perfetti, responsabile dell'ufficio conservazione. 
Il falco pescatore e' protetto dalla Direttiva uccelli dell'Unione Europea, considerato che negli ultimi due secoli la sua presenza e' molto calata, sia a causa della ''persecuzione diretta da parte dell'uomo in passato'' sia per ''l'inquinamento delle acque, successivamente''. ''Il suo ruolo di vertice nella catena alimentare - si spiega ancora - lo porta infatti ad essere sensibile all'accumulo di inquinanti, che incidono tra l'altro sulla sua fertilita'. Anche la progressiva semplificazione del paesaggio - ad esempio la scomparsa dei grandi alberi, utili per la nidificazione della specie - ha avuto un certo peso nel declino ultimo della popolazione''. 
Da qualche anno, tuttavia, il falco pescatore e' stato nuovamente reintrodotto nel Parco regionale della Maremma, che collabora in tale ambito proprio con il Parco di San Rossore e con il Parco nazionale dell'Arcipelago toscano, con la costruzione di piattaforme sopraelevate in punti strategici del territorio, concreto ausilio a supporto di tale animale. Proprio in Maremma, infatti, per molti anni e' stato sviluppato un importante progetto che ha previsto, oltre al posizionamento di tali strutture, l'installazione di grosse voliere, il prelievo di esemplari dalla Corsica - l'unica regione dove il falco pescatore ha iniziato a riprodursi con successo - e la loro successiva liberazione in natura: nel 2011 tali intensi sforzi hanno portato una coppia di falco pescatore a nidificare nuovamente, dopo oltre quarant'anni, sul suolo italiano, vicino alla foce del fiume Ombrone, in un'area palustre.  
