#titolo Afghanistan: ordigno contro italiani, due feriti  - Mondo
Un ordigno improvvisato esplode al passaggio di una pattuglia di militari italiani in Afghanistan.  Due soldati rimangono feriti in modo ''non grave''. Alcune ore dopo un'autocisterna tenta di forzare il posto di blocco allestito dagli italiani per le operazioni di recupero del blindato colpito; i militari sparano, muore un afgano.  L'esplosione avviene in mattinata nella provincia calda di Farah, dove l'attivita' degli insorti continua a minacciare le forze della coalizione Isaf. Una pattuglia, forte di nove blindati Lince italiani, e' in marcia lungo la strada che collega Bala Baluk a Shewan. Destinazione del convoglio - presente anche un Police Advisor Team formato da personale dell'Esercito ed un plotone della compagnia Alpini di stanza a Bala Baluk - il distretto di polizia di Shewan, dove il team di consiglieri ('advisors') italiani assiste regolarmente le forze di polizia afghane presenti nella zona.  Durante il tragitto esplode lungo la strada un ordigno rudimentale investendo un blindato Lince che si ribalta provocando il ferimento ''non grave'', fa sapere il comando italiano, di due militari dell'Esercito e di un interprete afghano. I tre sono stati prontamente soccorsi dagli altri componenti della pattuglia ed evacuati in elicottero presso l'ospedale da campo statunitense di Farah, dove si trovano ricoverati con ferite agli arti superiori.  Nel pomeriggio gli italiani presidiano l'area per recuperare il Lince colpito. Un afgano, alla guida di un'autocisterna, si e' avvicinato ''a velocita' elevata'', fa sapere il comando italiano, al posto di blocco. Il personale di protezione, prosegue la ricostruzione, ''dopo aver attuato le procedure di sicurezza previste (segnali luminosi ed acustici, colpi in aria, colpi al motore), ha esploso altri colpi verso il veicolo, ormai prossimo alla loro posizione, che ha quindi interrotto la sua corsa. Durante l'azione il conducente ha perso la vita. Prima che i militari si avvicinassero al mezzo, un secondo uomo e' sceso dal veicolo dileguandosi rapidamente''. Sono in corso indagini a cura delle autorita' competenti.  Solidarieta' ed auguri di pronta guarigione ai feriti sono stati espressi dall'ex ministro della Difesa, Ignazio La Russa e da Barbara Contini, esponente del Centro Democratico. Emanuele Fiano, responsabile Sicurezza e Difesa del Pd si stringe ai militari e chiede al Governo di riferire ''al piu' presto sulla dinamica dell'attentato''.  Il contingente italiano che guida la Regione Ovest dell'Afghanistan e' composto da tremila militari, calati negli ultimi mesi di mille unita'. Prosegue infatti il processo di transizione con il passaggio di porzioni sempre piu' ampie del territorio alla responsabilita' delle forze afgane. Esercito e polizia locali hanno superato i 29mila effettivi e guidano ormai l'80% delle operazioni congiunte, con l'assistenza di appositi team delle forze armate italiane.  Ma la situazione nel Paese continua ad essere tesa. Nei giorni scorsi i talebani hanno sequestrato 23 membri delle forze di sicurezza afghane nella provincia settentrionale di Badakhshan, uccidendone 16 e rilasciandone poi sette grazie all'intervento degli anziani della zona. I servizi di intelligence afghani hanno scoperto a Kabul una serie di razzi pronti ad essere utilizzati per un attacco al Parlamento. Il presidente Hamid Karzai ha rivolto oggi a Kabul un nuovo appello ai talebani affinche' ''vengano allo scoperto e si uniscano a noi per risolvere i problemi di questo Paese. Alcuni fra i talebani, che sono afghani - ha osservato - hanno sentimenti patriottici e senso della Nazione, hanno percepito il senso del nostro appello. Ed abbiamo informazioni che anche loro vogliono la pace per questo Paese, e che invece al momento stanno distruggendolo con le loro stesse mani''.  
