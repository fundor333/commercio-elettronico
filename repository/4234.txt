#titolo Grecia - Mondiali Sudafrica
  Fallito l'approdo al Mondiale tedesco appena due anni dopo la conquista del titolo europeo, la Grecia stavolta non ha fallito e torna a presentarsi sulla ribalta iridata a sedici anni dalla sua ultima, ed unica apparizione, quella nel Mondiale americano del 1994. 
Anche quella volta, come succedera' in Sudafrica, trovo' sulla sua strada Diego Maradona, e l'urlo nella telecamera dell'argentino dopo il gol segnato ai greci rimarra' una delle immagini-simbolo di quel Mondiale. 'Dieguito' adesso fa il ct, allena Messi, ovvero il suo possibile erede, e rimane un problema superarlo. 
 
Curiosamente la Grecia ritrova anche un altro avversario del girone della prima fase americana, la Nigeria, contro cui perse per 2-0, unica sconfitta onorevole di una spedizione che risulto' fallimentare (contro Argentina e Bulgaria furono due Ko per 4-0). 
Stavolta pero' la Grecia, se non altro per la sua solidita' difensiva, appare in grado di fare molto meglio e punta forte sulla sua squadra di veterani che gia' una volta hanno stupito il mondo, vincendo gli Europei del 2004 in Portogallo contro ogni pronostico e rendendo ricchi gli scommettitori che avevano puntato forte su Dellas e compagni. 
 
E anche nel doppio spareggio che le ha regalato questo Mondiale la Grecia ha sorpreso,visto che ha vinto in casa dell'Ucraina (0-1) dopo averci pareggiato per 0-0 ad Atene, non rinunciando anche in quell'occasione ad una tattica attendistica. 
Infatti il calcio di questa nazionale, che rappresenta un movimento calcistico sommerso dai debiti (222 milioni di euro, con molti club anche di nome che rischiano di chiudere) non e' certo spettacolare ma risulta efficace, un collettivo fatto di tanta difesa e contropiede, al punto da aver riportato in auge il 'catenaccio' di herreriana memoria. Ma e' anche una formula che consente al 72enne ct Otto Rehhagel di essere in carica dal 2001 (ha battuto ogni record di permanenza nel football ellenico) e di aspirare la qualificazione agli ottavi di finale: il tedesco vuole mantenere l'incarico anche dopo Sudafrica 2010 ma gli servono ovviamente dei risultati. 
 
Kyrgiakos e Karagounis sono la base di questa squadra fatta di grinta ed orgoglio che in avanti si giova della vena realizzativa di Gekas (10 gol nelle qualificazioni e titolo di capocannoniere) e dell'esperienza di Charisteas, decisivo nel trionfo europeo e sempre efficace nonostante non abbia mai replicato nei club in cui ha giocato le belle prestazioni di cui e' protagonista in nazionale, dove il suo gioco di sponda mette spesso i compagni in condizione di battere a rete. 
 
Se tutto questo spirito battagliero dei discendenti degli eroi omerici bastera' per superare il primo turno in Sudafrica e' un'altra storia: bisognera' vedere che pensano Maradona, Corea del Sud e Nigeria. 
Â   
