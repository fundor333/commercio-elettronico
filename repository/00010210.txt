#titolo Ex Pooh D'Orazio e Facchinetti insieme per musical 'W Zorro' - Spettacoli e Sport
  (ANSA) - AOSTA, 12 GEN - Storico batterista dei 'Pooh' fino al 2010, Stefano D'Orazio torna a firmare il testo, nonche' le liriche, di un nuovo musical dopo i successi di 'Pinocchio' e 'Aladin il musical': si tratta di 'W Zorro il musical', che sara' rappresentato il 15 febbraio alle 21 al Palais di Saint-Vincent nell'ambito della 'Saison culturelle'. 
Il pubblico valdostano potra' vivere le straordinarie avventure dell'eroe mascherato per la regia e le coreografie di Fabrizio Angelini, con le musiche scritte da Roby Facchinetti, ex compagno di D'Orazio nella piu' celebre formazione pop italiana degli ultimi 40 anni. 
La creativita' 'favolistica' tipica della penna di D'Orazio ha creato nuovi personaggi che si fondono con i protagonisti del racconto, dando vita ad una storia coinvolgente, con duelli spettacolari a fil di spada, ricreati con la competenza di Stefano Pantano, pluricampione del mondo di scherma, e una ventina di splendide canzoni interpretate dal cast allenato da una 'voce' eccezionale come Rossana Casale. 
Nel ruolo di Zorro ci sara' Michel Altieri, protagonista, tra gli altri, del musical Disney 'La Bella e la Bestia' e a Broadway di 'Dracula'. Don Alejandro De La Vega sara' interpretato da Fabrizio Checcacci mentre Maurizio Semeraro interpretera' il simpatico Sergente Garcia; Jacqueline Ferry sara' la sensuale Consuelo, Roberto Rossetti sara' Ramon e, dulcis in fundo, Alberta Izzo, ben nota al pubblico valdostano dove ha rappresentato negli anni passati 'Grease' e 'Il Divo Garry' interpretera' Cecilia, l'eroina della storia, dolce e forte allo stesso tempo. Biglietto 15 euro. (ANSA).  
