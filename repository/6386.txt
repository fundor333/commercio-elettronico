#titolo "Aspettando le ginestre", in Umbria - In Viaggio
  Passeggiate nella natura, alla scoperta di borghi e panorami mozzafiato in  Umbria . Col primo sole, ma in attesa della primavera piena. È questo il senso del programma di uscite  "Aspettando le ginestre"  avviato a febbraio e in corso fino a metà aprile. 
A cura della Comunità Montana - Associazione dei Comuni Trasimeno-Medio Tevere in collaborazione con C.U.R.I.A.MO, l'iniziativa prevedeuscite domenicali, più quella di Pasquetta, nella natura adatte a tutti, grandi e piccoli. All'insegna di una  vacanza "attiva"  - che faccia bene anche al proprio stile di vita - e del contestuale relax immersi in scenari naturali di particolare fascino. 
Dopo Torgiano e Bettona  domenica 17 marzo  è la volta di un itinerario che parte da  Panicale  ( mappa ). Appuntamento ore 9 dalla piazza principale per un percorso che si snoda per antiche strade contornate da ulivi scolpiti nel tempo, alle pendici del monte Petrarvella. Il borgo in provincia di Perugia è racchiuso entro mura fortificate. Si visitano il palazzo del Podestà in una piazza da cui si ammira la Valdichiana, con lo sguardo che spazia fino a Castiglione del Lago, sul Trasimeno. Più in basso si arriva alla chiesa di San Michele Arcangelo e a piazza del Popolo, la più grande. Si ammira in una strada laterale Teatro Cesare Caporali, gioiello architettonico del XVIII secolo. Fuori dalle mura si trova la chiesa di San Sebastiano che custodisce il Martirio di San Sebastiano del Perugino. La visita non si esaurisce nel borgo: si esce sui sentieri verso il monte Petrarvella, con delle viste mozzafiato sulla valle del Nestore, sull'Appennino e sul Trasimeno. Tra boschi e aperture si raggiungono i 645 metri della cima. Prossimi appuntamenti il primo aprile,  Pasquetta , fra  Umbertide e Gubbio  e il  14 aprile  intorno al borgo di  Lugnano  (informazioni: ermete.romani@gmail.com).  
