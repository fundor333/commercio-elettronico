#titolo Nautica: a marzo 2/a edizione Expo 'SiSalpa' nel messinese - Nautica e Sport - Mare
  (ANSA) - PALERMO, 11 FEB - Barche a vela e a motore da provare in mare aperto, le migliori imbarcazioni e le piu' moderne attrezzature per la navigazione e la pesca in esposizione, lezioni, contest e regate. Dal 14 al 17 marzo torna ''SiSalpa'', l'Expo della Nautica Mediterranea dedicata agli appassionati e professionisti del settore. 
Giunto alla sua seconda edizione, il salone sara' ospitato anche quest'anno all'interno del complesso turistico di Portorosa, a Furnari, in provincia di Messina. 
''Abbiamo deciso di replicare questo evento - dicono gli organizzatori - dopo il successo dell'edizione inaugurale che, in un solo weekend, ha contato oltre cinquemila visitatori. 
Puntiamo a organizzare una manifestazione che con il tempo possa crescere fino a diventare un riferimento nel panorama della nautica di qualita'''. (ANSA).  
