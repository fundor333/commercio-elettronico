#titolo Salute: Muscardini a Monti, vietare pubblicita' azzardo - Consumi e consumatori - ANSA Europa
     (ANSA) - BRUXELLES, 31 GEN - L'Italia dovrebbe varare norme
che vietano la pubblicita' per qualsiasi gioco d'azzardo e, allo
stesso tempo, introdurre controlli sempre piu' mirati nelle sale
da gioco. A chiederlo e' l'eurodeputata e portavoce del
Movimento conservatori social riformatori, Cristiana Muscardini,
in una lettera inviata al premier Mario Monti e al ministro per
la Salute Renato Balduzzi. La Muscardini definisce ''lodevole''
la decisione del governo, presa l'anno scorso, d'includere ''le
ludopatie tra le patologie curate dal servizio sanitario
nazionale''. 
   Tuttavia, questo singolo provvedimento ''non basta per far
fronte all'esplosione del fenomeno che conta un aumento del 24%
di sale da gioco in un anno e circa un milione di ammalati''. L'europarlamentare chiede quindi iniziative mirate per arginare
il fenomeno che, oltre a provocare conseguenze negative
nell'educazione e nella formazione giovanile, alimenta un vasto
giro di affari e il proliferare delle attività malavitose. Sulla
stessa questione la Muscardini ha presentato un'interrogazione
alla Commissione europea in cui chiede di proporre una norma che
vieti la pubblicità dei giochi d'azzardo, cosi' come e' accaduto
per il tabacco. (ANSA)
           
