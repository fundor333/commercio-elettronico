#titolo Siria: Unicef, raccolta fondi su voli Easyjet - ANSA per UNICEF
  Raccolta fondi di EasyJet-Unicef per i bambini siriani. Nelle prossime settimane, e fino al 15 marzo, i passeggeri della compagnia aerea potranno fare una donazione a favore della campagna dell'Unicef "Change for Good". Le donazioni (a partire da un euro) verranno raccolte a bordo di 43.822 voli in tutto il network paneuropeo di easyJet, che comprende oltre 600 rotte in più di 30 Paesi. 
 Il numero dei rifugiati in fuga dal conflitto in Siria - precisa l'Unicef in un comunicato - è purtroppo destinato a crescere, raggiungendo la cifra di oltre 700 mila, metà dei quali sono bambini. "Tutti i fondi raccolti nella campagna contribuiranno a fornire vestiti, coperte e assistenza medica alle centinaia di migliaia di bambini che lottano per sopravvivere alle rigide temperature invernali a cui sono sottoposti nei campi profughi che circondano il paese. Inoltre, il denaro raccolto a bordo verrà utilizzato per dare l' opportunità a tutti i bambini che hanno dovuto lasciare le proprie case per vivere nei campi profughi di tornare a scuola e continuare la loro formazione. Questa iniziativa - prosegue l'Unicef - aiuterà soprattutto i bambini maggiormente traumatizzati dal conflitto, a comprendere e rielaborare gli eventi tragici che hanno vissuto".    
 I passeggeri EasyJet potranno sostenere la missione di Unicef con un piccolo contributo di qualsiasi valuta, da riporre negli appositi astucci che verranno fatti circolare su tutti i voli easyJet durante la raccolta.  
 •      Donando 1 Euro si può contribuire all’acquisto di un cappello e un paio di guanti per proteggere un bambino dalle temperature rigide a cui è sottoposto; 
 •      Donando 2 Euro si può contribuire all’acquisto di uno zainetto per la scuola (libro degli esercizi, penna, matita, gomma per cancellare, matite colorate, ecc.); 
 •      Donando 3 Euro si può contribuire all’acquisto di una coperta per proteggere dal freddo i bambini durante la notte.  
 “Grazie ai milioni di passeggeri – afferma  Carolyn McCall, CEO di easyJet  - che trasportiamo ogni mese a bordo dei nostri voli, siamo sicuri che easyJet può davvero fare la differenza per salvare la vita di tanti bambini in Siria. Siamo orgogliosi di sostenere UNICEF, una delle più note e autorevoli organizzazioni mondiali per l’infanzia. Tutti il nostro personale, piloti, assistenti di volo ed ingegneri hanno già contribuito e contribuiranno con tenacia ad assicurare il successo della campagna. Siamo sicuri che anche i nostri passeggeri daranno il loro generoso contributo sostenendo questa ammirevole iniziativa.”“Siamo davvero grati a easyJet per aver raccolto il nostro appello a non dimenticarci dei bambini siriani. La situazione di chi è rimasto ancora in Siria, come di chi vive nei campi profughi nei paesi limitrofi – sottolinea  Giacomo Guerrera, Presidente Unicef Italia  - è sempre più grave e preoccupante. I bambini stanno morendo di paura, ma anche di freddo. L'UNICEF si sta impegnando a proteggere e tutelare i più piccoli ma per farlo necessita dell'aiuto di tutti. Ogni contributo è davvero prezioso a fare in modo che anche ai bambini siriani venga garantito un inverno caldo e, soprattutto, un futuro sicuro. I passeggeri di easyJet si sono già dimostrati generosi e per questo sono sicuro che anche questa volta il nostro appello e il nostro grazie non rimarranno inascoltati."  
