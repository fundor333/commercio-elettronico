#titolo Ad Aosta fascino del musical senza tempo con 'Bulli e Pupe' - Spettacoli e Sport
     (ANSA) - AOSTA, 26 GEN - A 63 anni dalla prima
rappresentazione a Broadway, il fascino del musical 'Bulli e
Pupe' e' intatto e promette di incantare il pubblico del teatro
Giacosa di Aosta dove lo spettacolo andra' in scena il 13
febbraio alle 21 nell'ambito della 'Saison culturelle'.    Adattato e diretto per la versione italiana da Corrado Abbati
e portato sulle scene dall'omonima compagnia, e' considerato
ancora oggi lo spettacolo 'perfetto' perche' vi si ritrova il
classico spirito dei grandi successi di Broadway in cui ad una
variegata ambientazione - dalla pittoresca Times Square, alle
calde notti nei bar di Cuba, dalle velate atmosfere dei
night-club alla rigida moralita' dell'Esercito della Salvezza -
si unisce una musica sempre varia e vivace con un ritmo in
crescendo e sempre piu' incalzante.    'Bulli e Pupe', libretto di Abe Burrows e musiche di Frank
Loesser, dopo l'esordio ha totalizzato ben 1.200 repliche per
quasi cinque anni ininterrotti, vincendo nel 1951 il premio come
miglior musical. Il successo dello spettacolo teatrale ha
ispirato l'omonimo film con Marlon Brando e Frank Sinatra che ne
ha decretato il successo planetario. 
   Nella versione italiana, con le coreografie di Giada Bardelli
e la direzione musicale Maria Galantino, saranno in scena oltre
venti artisti con coloratissimi costumi, balletti mozzafiato e
scene eleganti nella tradizione della celebre compagnia di
operetta di Corrado Abbati. (ANSA).
