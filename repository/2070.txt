#titolo Vino: climatologo Maracchi, vendemmie sempre piu' anticipate - Speciali - Terra&Gusto
  MONTALCINO (SIENA)- I cambiamenti climatici influiscono sulla viticoltura e le vendemmie anticipate saranno un fenomeno sempre più frequente se non addirittura la consuetudine. Ne è convinto il climatologo Giampiero Maracchi, intervenuto oggi a un convengo a Montalcino nell'ambito di 'Benvenuto Brunello', anteprima delle nuove annate. "Ovunque nel mondo c'é sempre di più un anticipo della vendemmia - ha spiegato Maracchi - anche quest'anno in Toscana abbiamo registrato questo aspetto" e "per la coltivazione della vite, a livello climatico ci sono alcune aspetti fondamentali". In particolare il climatologo ha ricordato: "le ondate di calore estivo e il fenomeno della mancanza spesso di precipitazioni in autunno inverno, che dal 2000 in poi si è verificato in sei anni, facendo registrare tre siccità minori, due medie e una fortissima lo scorso anno. La tendenza è alla modifica della circolazione generale, e durante i mesi autunnali e invernali le perturbazioni sono più spostate sull'Europa e non sul Mediterraneo. Per il Mediterraneo queste piogge sono le più utili perché nei mesi primaverili e invernali c'é più evaporazione". Altro aspetto, ha detto ancora "é lo sfasamento delle stagioni che si registra un po' ovunque. Tutti questi aspetti identificano che la climatologia sta cambiando. Enologi e produttori ne dovranno prendere atto". Secondo Maracchi "a livello internazionale si stanno anche compiendo studi che hanno messo in evidenza la modifica del comportamento delle varietà di vitigni e lo spostamento latidunale dei vari tipi di vitein funzione di questi cambiamenti. In Italia invece praticamente non se ne parla".  
