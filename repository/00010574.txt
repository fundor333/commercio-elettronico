#titolo Elezioni: Rossi (Lista Monti), punto sull'economia del mare - Porti e Logistica - Mare
  (ANSA) - GENOVA, 16 GEN - Ha inserito il tema dell'economia del mare al centro della sua campagna elettorale Maurizio Rossi, capolista al Senato in Liguria della lista Con Monti per l'Italia. Lo ha spiegato oggi in un incontro con gli operatori del settore. 
''Come socio fondatore di Italia Futura a livello nazionale ho chiesto fin dall'inizio che il tema dell'economia del mare fosse affidato a IF Liguria - ha detto Rossi -. Nel giugno 2011 abbiamo organizzato il convegno nazionale 'RiforMare' con la partecipazione di Luca di Montezemolo. Nel febbraio 2012 IF Liguria ha commissionato un'indagine alla Swg sulla percezione del Porto di Genova nei cittadini. L'84% degli intervistati si e' dichiarato interessato maggiormente allo sviluppo del porto, anche a costo di sacrificare una parte della vivibilita' della citta'. Questo dato, incrociato con la richiesta di nuova occupazione al 60%, dimostra quanto gli intervistati leghino la possibilita' di trovare nuovo lavoro allo sviluppo del porto. Questo mi ha convinto ad inserire il tema dell'economia del mare al centro della campagna elettorale''. (ANSA).  
