#titolo Food Styling - Libri - Terra&Gusto
  Polpette Pop, sformato di seppie blu, la macedonia tridimensionale, e poi Bloody Mary destrutturato. E' un viaggio nella fantasia, una forma di arte contemporanea, una ironica reinterpretazione di ricettari a tutta crema chantilly, quello che la food stylist Roberta Deiana propone in 'Food Styling - Idee e ricette per creare piatti soprendenti' (Edizioni Gribaudo, 168 pagine, 24,90 euro). 
Il cibo, afferma la giovane autrice, e' ''una miniera di colori, forme, consistenze. Da assemblare e con cui divertirsi: perché è questo, il meraviglioso potere della cucina. Prendere degli ingredienti, anonimi, e trasformarli in qualcos’altro. Che è molto di più della somma dei singoli elementi. Un gioco alla portata di tutti, in cui i piatti più semplici possono diventare piccoli capolavori da gustare e ammirare. Ecco perché Food Styling di Roberta Deiana non è un semplice ricettario: è un nuovo approccio al cibo, visto come una vera e propria creazione sorprendente, con una sua estetica ben precisa. Un modo di cucinare con gli occhi, in un certo senso. 
“Il food styling per me è una magia quotidiana e straordinaria al tempo stesso, un mestiere in equilibrio tra forma e sostanza – spiega l’autrice sul suo blog, Confessions of a Food Stylist – per regalare piccole scintille di energia positiva a me stessa e agli altri”. E sfogliando le pagine ricche di illustrazioni che sembrano opere di arte contemporanea, il lettore viene iniziato passo dopo passo ai segreti della composizione. Roberta Deiana, infatti, dopo dieci anni di esperienza sul campo, propone creazioni dalle forme e dai colori stupefacenti, strutturate su diversi livelli di difficoltà per adattarsi sia alle esigenze dei meno esperti sia a quelle degli appassionati. Perché, citando lo chef Emeril Lagasse, “Il cibo bello da vedere sembra più buono di quello che non lo è”. Questione di immagine, di sapore, di presentazione. Da combinare insieme per un risultato armonioso. Di sicuro impatto.  
E nonostante il sicuro effetto cromatico ed estetico, a giudizio dell'autrice, per diventare una “stilista del cibo” ''non e' fondamentale essere una cuoca esperta''. Tra ricette e step fotografici, infatti, il libro propone suggerimenti veloci per trasformare i piatti quotidiani e renderli unici in poche, semplici mosse. Tra gli ingredienti protagonisti nella presentazione dei piatti di  questo bel ricettario il sale, le spezie, il ghiaccio, le verdure, i  fiori ad uso alimentare, le gelatine, l'oro commestibile.  
