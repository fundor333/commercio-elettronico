#titolo Molise, annullate elezioni regionali 2011 - Politica
Un boato in aula. Paolo Frattura, non appena il presidente del Tar Molise annuncia il verdetto, abbraccia i suoi familiari in lacrime e poi, uno ad uno i suoi sostenitori. Il candidato sconfitto da Iorio al fotofinish alle regionali dello scorso ottobre si prende la sua rivincita: le elezioni devono essere ripetute. Così i giudici amministrativi hanno deciso, accogliendo il ricorso elettorale che otto cittadini avevano presentato all'indomani del voto. Il ricorso, parzialmente accolto dal Tar oggi pomeriggio, denunciava presunte illegittimità o irregolarità che si sarebbero verificate nella fase di ammissione di alcune liste e di alcuni candidati e nelle fasi successive dello scrutinio e della compilazione dei verbali. Nel mirino in particolare sono finite la lista provinciale di Campobasso di Molise Civile, alcuni candidati di Progetto Molise, dell'Udc e di Grande Sud, la candidatura del consigliere Nico Romagnuolo e lo stesso listino del governatore sul maggioritario. Tutta la lista di Molise Civile e il candidato Nico Romagnolo erano stati in un primo momento esclusi dalla competizione, per essere poi riammessi dalla Corte d'Appello. Per comprendere bene i termini della ripetizione del voto bisognerà ora attendere. Entro dieci giorni saranno depositate le motivazioni e tutto sarà più chiaro. Alla lettura del verdetto Iorio non c'era; era a Roma per impegni istituzionali. Commenta la sentenza in serata e annuncia il ricorso al Consiglio di Stato. "Sono certo di aver vinto le elezioni in maniera onesta e trasparente e le liste a me collegate sono state ammesse dai tribunali di Campobasso e di Isernia e dalla Corte d'Appello. I cittadini si sono quindi espressi liberamente e legittimamente, assegnando, in maggioranza, il compito di governarli a me e al centrodestra". Esulta invece Frattura che dal giorno dopo le elezioni aveva sostenuto che il voto andava ripetuto: "Mi auguro - commenta - che questa sia l'ultima volta per la quale per il rispetto delle regole bisogna fare riferimento all'Autorità giudiziaria. Spero che senza perdere ulteriore tempo si torni al voto". Per il molisano Antonio Di Pietro, Iorio "aveva vinto con il trucco" ma "le illegalità hanno le gambe corte e prima o poi vengono scoperte". Il Consiglio di Stato, presentato il ricorso del centrodestra (entro le prime due settimane di giugno) potrebbe esprimersi già durante l'estate. Se il verdetto odierno del Tar dovesse essere confermato i molisani torneranno alle urne in autunno. E la storia si ripeterà: undici anni fa, nel 2001, fu il centrodestra a fare ricorso dopo la vittoria del centrosinistra (Iorio fu sconfitto da Giovanni Di Stasi). I giudici accolsero le sue istanze e si tornò al voto. Il governatore vinse e da allora, senza interruzioni, guida la Regione 
 PDL RICORRE A CONSIGLIO DI STATO  - "Noi siamo fiduciosi dell'operato dei giudici del Consiglio di Stato, ai quali ci appelleremo, e ricordo a Di Pietro che queste elezioni noi le abbiamo vinte sul campo, come dimostra il riconteggio delle schede fatto dalle Prefetture di Campobasso e Isernia". Lo annuncia il senatore Ulisse Di Giacomo, coordinatore Pdl in Molise  
