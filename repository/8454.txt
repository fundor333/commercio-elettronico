#titolo Crociere: in vetrina a Miami anche Authority nord Sardegna - Crociere e Traghetti - Mare
  (ANSA) - CAGLIARI, 12 MAR - Anche l'Autorita portuale del nord Sardegna in vetrina alla  Seatrade Cruise shipping , la piu' importante fiera internazionale del settore crociere inaugurata ieri a Miami. Un'occasione importante per gli scali di Olbia, Porto Torres e Golfo Aranci: la rassegna in programma sino a giovedi' e' da sempre considerata una ghiotta opportunita' per presentare le proprie offerte e allacciare i contatti soprattutto con i colossi della navigazione crocieristica. 
Olbia, tra i porti nazionali, e' stabilmente inserita - secondo i dati presentati dalla Cemar Agency Network di Genova - nella fascia tra i 100mila e i 500mila passeggeri in compagnia con gli scali marittimi di Palermo, Catania, La Spezia, Ancona, Salerno e Cagliari. Per il settore si profila una lieve crescita nel corso del 2013 e i porti del nord Sardegna si stanno attrezzando per sfruttare al meglio questo trend positivo. 
(ANSA).  
