#titolo CAMERA COMMERCIO: EUREGIO VEDE POTENZIALI NEI TRASPORTI - Qualit√° Alto Adige
 
     (ANSA) - BOLZANO, 5 MAR - La Camera di commercio di Bolzano
ha realizzato uno studio in collaborazione con la Camera di
commercio di Trento e la Camera dell'economia del Tirolo per
rilevare l'opinione degli imprenditori operanti nell'Euregio
Tirolo - Alto Adige - Trentino in merito alle potenzialita'
della cooperazione e per stabilire quali siano le affinita' e le
peculiarita' delle tre regioni sotto l'aspetto dell'economia.
Con questo studio le tre Camere di commercio forniscono
un'analisi della situazione per contribuire cosi' allo sviluppo
dell'Euregio.
   Il maggiore potenziale di cooperazione transfrontaliera viene
percepito dalle imprese delle regioni dell'Euregio nel comparto
del traffico e dei trasporti. ''Da un lato bisogna migliorare
insieme l'accessibilita' dell'Euregio, dall'altro vanno trovate
soluzioni per garantire nel tempo la qualita' di vita lungo
l'asse di transito'', informa il Presidente della Camera
dell'economia del Tirolo, Juergen Bodenseer. Secondo gli
imprenditori ci sono opportunita' anche nel campo scientifico e
della ricerca, oltre che in quelli dell'istruzione, dell'energia
e della sanita'. Lo studio ha inoltre analizzato le barriere
linguistiche all'interno dell'Euregio. Esse sussistono
soprattutto tra il Tirolo e il Trentino. Quasi la meta' delle
imprese ha indicato che la lingua costituisce un limite
significativo all'attivita' imprenditoriale, mentre in Alto
Adige non rappresenta un problema.
''La comunicazione e' la base di ogni cooperazione. Le barriere
linguistiche ancora esistenti tra le regioni dell'Euregio devono
essere, pertanto, sistematicamente eliminate facendo leva sulle
istituzioni formative e sul modello del bilinguismo dell'Alto
Adige'', sottolinea il Presidente della Camera di commercio di
Bolzano, Michl Ebner.
Un obiettivo fondamentale del Gect - il Gruppo europeo di
cooperazione territoriale fondato nel 2011 e' una maggiore
cooperazione tra le regioni dell'Euregio. ''Il Gect offre a
Tirolo, Alto Adige e Trentino un fondamento giuridico per la
realizzazione di cooperazioni: bisogna partire da qui. Ai
colloqui devono seguire ora fatti in ambito economico'', spiega
l'Assessore provinciale trentino all'economia, Alessandro Olivi.
(ANSA).
           

 
