#titolo Porti: Stasi a Corigliano illustra calendario croceristico - Autorit√† Portuali Calabria - Mare
     (ANSA) - CORIGLIANO CALABRO (COSENZA), 11 MAR - La
vicepresidente della Regione Antonella Stasi - informa una nota
dell'Ufficio stampa della Giunta - ha illustrato, nel corso di
una conferenza stampa tenutasi a Corigliano Calabro, nella sede
dell'Autorita' portuale, il calendario croceristico 2013.    All'incontro con i giornalisti hanno partecipato anche il
deputato uscente Giovanni Dima; il consigliere regionale
Giuseppe Caputo; Eufemia Tarsia, della Commissione straordinaria
del Comune di Corigliano; il Capitano di Fregata Antonio
D'Amore, della Capitaneria del porto di Corigliano; Luigi
Errante, dell'Autorita' portuale di Gioia Tauro, e l'assessore
ai Trasporti della Provincia di Cosenza, Giovanni Forciniti.    La Regione Calabria, si afferma ancora nella nota, punta ad
ampliare la propria presenza nel mercato crocieristico in virtu'
della crescente offerta di strutture portuali le cui
potenzialita' per il settore sono in continuo incremento. Si sta
portando avanti, infatti, un intenso lavoro per promuovere i
porti ed il territorio, per ampliare l'offerta di servizi e
quindi aumentare i traffici e, conseguentemente, occupazione e
ricchezza prodotta. Attualmente sono quattro le realta'
portuali, individuate nell'ambito del 'Master Plan Portuale',
che fungono da punti per l'imbarco/sbarco e transito passeggeri. I porti di Reggio Calabria, Vibo Valentia, Crotone e Corigliano
vantano significative risorse strategiche come la posizione
geografica, i servizi complementari e le spiccate capacita'
relazionali. Nella crociera, infatti, oltre all'elemento tecnico
necessario all'approdo della nave ed alla gestione razionale dei
servizi, cio' che fa la differenza e' il territorio con le sue
attrattive, le sue bellezze, la sua cultura.    L'obiettivo e' quello di raggiungere 50/80 mila passeggeri
entro i prossimi tre anni, di cui la maggior parte provenienti
dalle cosiddette navi ''di nicchia'' che offrono viaggi diversi
da quelli delle crociere abituali, con tour tematici. Questo
segmento e' composto da individui che, a terra, hanno una
capacita' di spesa molto superiore a quella dei crocieristi
delle navi di massa. Nel porto di Corigliano, per l'anno 2013,
sono programmati tre scali della Costa Voyager, la piu' grande
di tutte le navi attraccate finora con i suoi mille turisti e
550 membri dell'equipaggio. Le date degli scali sono previste
per il 13 e 29 marzo ed il 5 maggio prossimi.    La Regione Calabria ha inteso, inoltre, promuovere un
Protocollo d'intesa con l'Autorita' Portuale di Gioia Tauro e le
Capitanerie di porto di Reggio Calabria e Vibo Valentia per
creare una rete di collaborazione con Comuni, Province e Camere
di Commercio per accrescere ulteriormente l'immagine e la
riconoscibilita' della Regione, rilanciando sui mercati
turistici nazionali ed internazionali il ''Prodotto Calabria'',
e sviluppare importanti accordi commerciali con compagnie di
crociera, che prevedano l'attracco di navi nelle infrastrutture
portuali del territorio. In questo scenario il mercato
crocieristico conferma la propria solidita' e l'appeal di sempre
ed il sud Italia, in particolare, costituisce una destinazione
in cui l'interesse dei cruise operator mondiali si mostra di
anno in anno piu' forte perche' sempre piu' promettente in
termini di margini di sviluppo del business.    ''Siamo impegnati, assieme agli enti locali - ha sottolineato
la vicepresidente Stasi - a supportare la conoscibilita' e
l'immagine del territorio con iniziative di comunicazione nei
canali specialistici quali ad esempio la partecipazione ad
importanti manifestazioni fieristiche settoriali ed iniziative
di incoming in favore degli opinion maker delle compagnie di
navigazione. L'obiettivo e' quello di stimolare le realta'
locali per incrementare la cultura turistica tra i cittadini e
tra i commercianti, mettere in sinergia il territorio''. (ANSA).
