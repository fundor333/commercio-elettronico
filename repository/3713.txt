#titolo Nautica:Moscow Boat Show, Ferretti scommette su Russia - Nautica e Sport - Mare
  (ANSA) - MOSCA, 12 MAR - Passare in Russia da un fatturato di 15 milioni di euro ad uno di 50 in cinque anni: e' l'obiettivo annnciato oggi a Mosca dal Gruppo Ferretti, tra i leader mondiali nella progettazione, costruzione e commercializzazione di motor yacht, con un portafoglio unico di prestigiosi brand tra i piu' esclusivi della nautica mondiale. Il 10% del fatturato del gruppo, pari a circa 50 milioni di euro, arriva gia' da ricchi clienti russi, che pero' acquistano imbarcazioni sopra i 70 piedi da usare fuori del Paese, dalla Costa Smeralda a Miami. Ora, come ha spiegato l'amministratore delegato  Ferruccio Rossi , la sfida e' quella di sviluppare anche la vendita di imbarcazioni di minor piedaggio, sia della tipologia flybridge, sia open e coupe', adatte in particolare per la navigazione fluviale o quella da diporto nelle aree dei grandi laghi del Paese. 
Complice l'alleggerimento fiscale introdotto lo scorso anno, una previsione di crescita del 3%-4% l'anno sino al 2018 e un aumento della ricchezza media, in particolare delle persone che hanno un patrimonio netto superiore a 30 milioni di dollari. 
''E, non ultimo, l'interesse sempre crescente verso prodotti iconici del lusso made in Italy'', come ha sottolineato Rossi. 
Per perseguire la sua strategia, il gruppo - controllato al 75% dal colosso cinese Shandong Heavy industry group, quotato a Shangai e Hong Kong - ha presentato a giornalisti e appassionati di nautica russi tutte le principali novita' di prodotto lanciate negli ultimi mesi e ha voluto partecipare al Moscow Boat Show 2013, in programma sino al 17 marzo, portando in anteprima assoluta per il mercato russo due tra le imbarcazioni di maggior successo della propria flotta: Ferretti 530 in rappresentanza del brand  Ferretti Yachts  e il 27 piedi  Iseo , per il brand  Riva . 
 Inoltre, ha ufficializzato il rinnovo, dopo quasi 10 anni, dell'accordo in esclusiva per la Russia con il dealer Premium Yachts, che commercializzera' i marchi Ferretti Yachts, Pershing, Itama, Bertram, Riva, Mochi Craft e Ferretti Custom Line. Il Gruppo Ferretti attualmente puo' contare su un network selezionato di circa 60 dealer internazionali, in grado di garantire una presenza in oltre 80 Paesi. A breve, dopo la sede di Mosca, apriranno altri due uffici, a San Pietroburgo e a Soci, sul Mar Nero.(ANSA).  
