#titolo Peter O'Leary - Mondiali Sudafrica
  Peter O’Leary è nato il 3 marzo 1972 ad Hamilton (Nuova Zelanda). Arbitro internazionale dal 2003, di professione insegnante, inizia la sua carriera ad alti livelli nel 2007 quando presenzia a due partite della fase a gironi del Mondiale Under 20 in Canada: Nigeria-Costarica 1-0 ed Uruguay-Giordania 1-0. Fa il bis nel 2009 in Egitto, arbitrando 3 gare: Italia-Trinidad & Tobago 2-1 ed Ungheria-Emirati Arabi Uniti 2-0 (entrambe nelle fasi a gironi), oltre a Ghana-Repubblica Sudafricana 2-1 (negli ottavi di finale). A livello di club ha partecipato alle ultime tre edizioni dei Mondiali per club, dirigendo sempre una gara in ciascuna edizione (finale terzo-quarto posto nel 2007, finale quinto-sesto posto nel 2008, un quarto di finale nel 2009). Il 27 settembre 2008 ha vissuto la storica giornata di essere, casualmente, il primo arbitro neozelandese a debuttare in Premiership: stava assistendo in tribuna ad Aston Villa-Sunderland (2-1 per i padroni di casa) quando il quarto uomo, Steve Bennett, venne colpito e dovette essere sostituito. Lo speaker dello stadio, informato che in tribuna era presente O’Leary, lo chiamò a terminare la gara come quarto uomo. Nelle qualificazioni a Sudafrica 2010 O’Leary ha diretto 2 incontri, ambedue nella zona oceanica: Figi-Nuova Caledonia 3-3 e Vanuatu-Figi 2-1, entrambe nel girone finale, con bilancio di 1 vittoria interna ed 1 pareggio. 
     
LA PRIMA VOLTA DELLA NUOVA ZELANDA. Peter O’Leary ed il collega di federazione Michael Hester saranno i primi arbitri neozelandesi a partecipare ai Mondiali. A Sudafrica 2010 le federazioni esordienti saranno ben 5: accanto a quelli della Nuova Zelanda debutteranno infatti arbitri provenienti da El Salvador, Malaysia, Seychelles ed Uzbekistan, rappresentate rispettivamente da Joel Antonio Aguilar Chicas, Subkhiddin Mohd Salleh, Eddy Maillet e Ravshan Irmatov. Saliranno così a 79 le federazioni rappresentate da loro arbitri in almeno una partita delle fasi finali dei Mondiali di calcio.  
     
GLI ASSISTENTI. I due assistenti che comporranno la terna arbitrale diretta da O’Leary saranno il connazionale Brent Best (nato il 12 febbraio 1968, internazionale dal 2004) e Matthew Taro (nato il 16 giugno 1967, internazionale dal 2002), appartenente alla federazione delle Isole Salomone. 
   
