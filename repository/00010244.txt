#titolo Ambiente: Area Marina Portofino supera ispezione Aspim - Ambiente e Pesca - Mare
  (ANSA) - GENOVA, 26 feb - L' Area Marina Protetta Portofino  ha superato a pieni voti la verifica ispettiva da parte della Commissione Tecnica  ASPIM  (Aree Specialmente Protette di Interesse Mediterraneo) mantenendo pertanto lo status conseguito nel 2005. Lo annuncia la direzione dell'ente. 
Il Protocollo SPA/BD ( Specially Protected Areas and Biological Diversity ), che fa capo alla  Convenzione di Barcellona  del 1995, prevedeva che le parti contraenti  definissero una lista di Aree Specialmente Protette di Interesse in Mediterraneo al fine di promuovere la cooperazione nella gestione e conservazione delle aree naturali, così come nella protezione di specie minacciate e dei loro relativi habitat. 
In particolare, le ASPIM sono siti ritenuti di particolare importanza per la conservazione degli elementi costitutivi della diversità biologica in Mediterraneo, racchiudono degli ecosistemi specifici della regione mediterranea o degli habitat di specie minacciate d'estinzione e presentano un interesse particolare sul piano scientifico, estetico, culturale o educativo.   (ANSA).  
