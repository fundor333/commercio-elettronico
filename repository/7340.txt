#titolo A Rhex mondo da degustare, da vino ad acqua  - Speciali - Terra&Gusto
  RIMINI - Capire e assaporare quello che ci scorre tra le labbra e la gola durante una cena o al tavolino di un bar. Dal vino, ovviamente. Alla birra. Fino all'acqua. A Rhex, la fiera del comparto Hotellerie-Restaurant-Cafe', a Rimini dal 23 al 26 febbraio, saranno tante le occasioni per conoscere meglio quello che viene bevuto. Dalle degustazioni guidate dal miglior sommelier al mondo alle ricercate birre artigianali fino a un corso per la formazione di idrosommelier. Luca Gardini, miglior sommelier al mondo dal 2010, coordinera' 'Vini cheap & chic', una serie di incontri, degustazioni e dibattiti.  
Tra le tematiche: i vini di Franciacorta, i vini bruschi (lambrusco e prosecco), la realizzazione della carta dei vini in funzione della tipologia del ristorante, i vini con un ottimo rapporto qualita' prezzo per la ristorazione, anche in hotel, e, infine, i consigli d'autore sull'abbinamento cibo/vino. A 'Selezione birra', il piu' completo evento nazionale business to business dedicato al mondo delle birre speciali e artigianali, verranno proposti abbinamenti esclusivi e originali studiati per esaltare il connubio gastronomico tra birre speciali e pizze gourmet.  
Unionbirrai, associazione culturale impegnata nella promozione e diffusione della cultura della birra artigianale in Italia, organizzera' degustazioni di birre oltre a promuovere il concorso 'Birra dell'Anno 2013', contest nazionale che vedra' 36 giudici di caratura nazionale ed internazionale chiamati a premiare le migliori produzioni artigianali italiane. Spazio infine ai segreti dell'acqua minerale con il Corso di primo livello per la formazione di idrosommelier organizzato da A.D.A.M. - Associazione Degustatori Acque Minerali.  
