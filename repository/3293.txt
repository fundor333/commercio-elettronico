#titolo Maserati GranTurismo MC Stradale, 'emozioni' per quattro - Speciali - Motori
  GINEVRA - Nel momento in cui i riflettori sono puntati sulla nuova gamma - ad iniziare dall'ammiraglia Quattroporte al debutto europeo alla rassegna elvetica - Maserati ha scelto il Salone di Ginevra per presentare il rinnovamento dei modelli sport di lusso con cui ha posto le basi della crescita che caratterizzera' i prossimi anni.  Al Palexpo' debutta infatti la nuova GranTurismo MC Stradale a quattro posti, massima espressione della sportivita' unita al lusso del coupe' made in Modena.    Come il modello precedente a due soli posti, la nuova GranTurismo MC Stradale quattro posti si ispira alla versione da pista che compete nel Trofeo Maserati, coniugando sportivita', lusso ed eleganza, comodita' e stile, funzionalita' e dinamismo, che sono ora fruibili da quattro persone. Esternamente spiccano numerosi elementi migliorati aerodinamicamente sulla base delle esperienze maturate con la versione da pista.     Questi includono un profondo splitter frontale integrato nel paraurti anteriore, pronunciate minigonne laterali, un paraurti posteriore dal nuovo profilo e un nuovo spoiler posteriore sul portellone. Nuova anche l'ampia presa d'aria centrale, in cui la calandra nera e le finiture rosse sul Tridente sottolineano l'appartenenza alla gamma MC di Maserati.  L'inedito cofano in fibra di carbonio non solo assicura la deportanza alle alte velocita' e un migliore raffreddamento, ma ha permesso alla nuova GranTurismo MC Stradale di conservare quasi lo stesso peso a secco della precedente versione a due posti (1700 kg), una caratteristica questa che consente alla nuova MC Stradale di essere l'auto piu' leggera e piu' veloce della gamma Granturismo pur con quattro comodi posti. 
Equipaggiata con la versione piu' potente (460 Cv) del propulsore V8 da 4,7 litri abbinato al cambio elettroattuato ''MC Race Shift'' a sei marce con schema transaxle, la GranTurismo MC Stradale raggiunge i 100 km/h in appena 4,5 secondi e ha una velocita' massima di 303 km/h. 
Il cambio transaxle non solo permette alla GranTurismo MC Stradale di conservare una ripartizione ideale del peso tra anteriore e posteriore di 48:52, ma incorpora anche la strategia di cambiata MC Race per passaggi alle marce superiori in appena 60 millisecondi.     E' inoltre possibile scegliere tra le modalita' Automatic, Sport e Race, ognuna delle quali migliora progressivamente risposta dell'acceleratore, sound dello scarico e sistemi di controllo dello slittamento.  Tutte le prestazioni dinamiche della GranTurismo MC Stradale sono supportate da un sistema frenante tra i piu' potenti in produzione, con grandi dischi carbo-ceramici su tutte e quattro le ruote.     L'auto monta inoltre cerchi in lega da 20 pollici piu' leggeri rispetto a quelli standard e pneumatici PZero Corsa (255/35 ZR20 all'anteriore e 295/35 ZR20 al posteriore) espressamente creati da Pirelli per assicurare maggiore aderenza e progressione. L'assetto e' stato ribassato di 10 mm all'anteriore e di 12 mm al posteriore rispetto alla GranTurismo Sport. 
 Â   
