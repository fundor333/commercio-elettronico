#titolo Ford lancia l'auto che ''legge'' il giornale al guidatore - Componentistica - Motori
  ROMA, 8 GEN - Ford ha scelto il Consumer Electronics Show (CES) di Las Vegas per presentare le molte innovazioni che saranno introdotte a breve nelle proprie auto per ampliare le opportunita' offerte dalla connettivita' auto-infrastrutture e, in particolare, dall'interazione con gli smartphone. Una fra tutte ha suscitato grande interesse nella folla dei visitatori del grande evento di Las Vegas: e' la possibilita' di utilizzare con la rete Ford Sync AppLink l'applicazione Kaliki, che consente di ascoltare mentre si guida l'auto la lettura dei giornali preferiti. Una vera ''rivoluzione'' per i 140 milioni di americani che ogni giorno lavorativo passano una media 50 minuti in auto e che avranno cosi' l'opportunita' di essere informati non solo sulle ultime notizie ma anche sugli argomenti preferiti, in quanto Kaliki su richiesta ''legge'' anche i periodici. Attualmente i partner sono Kaliki Shape Magazine, TV Guide, Men's Fitness, OK! e l'agenzia France-Presse, ma l'elenco si sta ampliando. 
L'applicazione Kaliki e' disponibile per il momento per gli Smartphone con sistema operativo Android - quella per iPhone sara' on line alla fine di gennaio - puo' essere gestita attraverso il collegamento Bluethooth del sistema Ford Sync, con l'opportunita' di ''navigare'' nel menu' con i soli comandi vocali. Il guidatore dell'auto puo' dunque pronunciare il nome del quotidiano o del periodico che vuole ''leggere'' virtualmente e scegliere, all'interno dei titoli o delle rubriche che verranno nominate dal sistema, quella preferita. 
''Con la vita della gente che diventa sempre piu' impegnata - ha detto Bruce Hopkins, vicepresidente Sales and Business Development di BT Software-Kaliki Audio Newsstand - c'e' purtroppo sempre meno tempo per sedersi a leggere il giornale preferito. Kaliki lo fa per voi, utilizzando le voci di speaker professionali in modo che farsi leggere la notizia scelta sia paragonabile all'ascolto della stazione radio preferita''. 
 Â   
