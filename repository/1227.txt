#titolo Sudan:Pittella(Pd),Chiesa fondamentale a soluzione conflitto - La voce degli Eurodeputati - ANSA Europa
     (ANSA) - KHARTOUM, 21 DIC - Il vicepresidente del Parlamento
europeo, Gianni Pittella, a conclusione della sua visita in
Sudan ha incontrato il nunzio apostolico del vaticano a
Khartoum, sua eccellenza Leo Boccardi. Al centro dell'incontro
la discussione sulla situazione dei cristiani nel paese ed il
dialogo interreligioso. Ma la visita e' stata anche l'occasione
per discutere della generale situazione socioeconomica del Sudan
e sud Sudan e della gestione della crisi umanitaria che
caratterizza alcune regioni del paese. Il vicepresidente
Pittella ed il nunzio apostolico hanno convenuto sul fatto che
Sudan e sud Sudan sono ''obbligati'' a trovare una soluzione
pacifica che metta fine ai conflitti in corso nelle aree di
confine se davvero vogliono puntare ad uno sviluppo sostenibile
che permetta ad entrambi i paesi di dedicarsi alla
stabilizzazione delle proprie economie ed alla soluzione della
complicata situazione umanitaria. Ed in questo percorso, ha
ricordato Pittella, un ruolo importante sara' sicuramente svolto
dalla chiesa che da tantissimi anni opera in Sudan con
eccellenti strutture dedicate all'istruzione dei ragazzi
sudanesi, e dei paesi limitrofi, espressione delle  diverse fedi
religiose presenti nel paese. Un esempio virtuoso di dialogo
interreligioso.(ANSA).
