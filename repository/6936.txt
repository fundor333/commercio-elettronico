#titolo Auto, piattaforma modulare PSA scelta anche da GM per Opel - Industria e Mercato - Motori
  ROMA - La nuova piattaforma modulare EMP2, presentata nei giorni scorsi da PSA Peugeot Citroen, e' stata scelta anche da GM per le future monovolume di Opel. I dettagli del piano di cooperazione strategica tra i due gruppi, relativi ai nuovi prodotti dei marchi Opel, Peugeot e Citroen, sono stati diffusi oggi in una conferenza stampa a Bruxelles dal vice presidente di General Motors Steve Girsky e dal presidente di PSA Peugeot Citroen Philippe Varin. In particolare la piattaforma francese verra' utilizzata da Opel per il modello che rimpiazzera' la Zafira e da Peugeot per l'erede dell'attuale 3008. Ciascun costruttore disegnera' il proprio modello su questi elementi meccanici e strutturali comuni.     La seconda parte del progetto di cooperazione precisato oggi e' invece relativa ad una monovolume di segmento B, destinata rispettivamente a prendere il posto della Opel Meriva e della Citroen C3. Questi modelli sfrutteranno la piattaforma PSA denominata PF1, ma saranno sviluppati da GM. Cio' significa - ha precisato il direttore dei programmi PSA Jean-Christophe Quemard - che la progettazione e la realizzazione delle due auto sara' completamente affidata a Opel, ma con precise indicazioni per differenziarle in base allo stile della marca. 
 Nei programmi comuni tra PSA e GM c'e' anche un'innovativa piattaforma di segmento B - destinata a modelli a basse emissioni di nuova generazione Opel e Peugeot Citroen per l'Europa e altri mercati - che sara' sviluppata congiuntamente dai due Gruppi.     GM e PSA Peugeot Citroen hanno anche confermato la loro intenzione di sviluppare nuovi progetti globali, cosi' da ottenere ulteriori vantaggi. A questo riguardo una nota congiunta afferma che ''si stanno esplorando opportunita' in mercati emergenti, comprese l'America Latina e la Russia che rappresentano regioni prioritarie per entrambi i Gruppi''. Oltre ad aver dettagliato quella che sara' la collaborazione su fronte degli acquisti in comune, i due Gruppi hanno annunciato di proporsi lo sviluppo congiunto di una nuova generazione di piccoli motori 3 cilindri ad alta efficienza, derivati dalla famiglia dei piccolo benzina EB di PSA.  
