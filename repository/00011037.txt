#titolo Scoperto in Sudamerica rifugio tapiri - Natura - Ambiente&Energia
  ROMA - Scoperto il rifugio nascosto dei mammiferi piu' grandi del Sud America, i tapiri. Il censimento, condotto dagli scienziati della Wildlife Conservation Society, ha stimato l'esistenza di almeno 14.500 esemplari nella zona al confine tra Bolivia e Peru'. 
I ricercatori, secondo quanto riporta lo studio pubblicato sulla rivista Integrative Zoology, sono riusciti a contare un elevato numero di esemplari lungo un'area che unisce piu' parchi - conosciuta come Madidi-Tambopata - , che si estende nel nord ovest della Bolivia e nella zona sudorientale del Peru'. 
Centrale per la nuova analisi le fotografie scattate attraverso delle particolari ''trappole'' fotografiche, le interviste ai ranger dei parchi e ai cacciatori di sussistenza della zona.       I Tapiri Lowland, noti anche come tapiri brasiliani, sono - secondo il WCS -  i piu' grandi mammiferi terrestri che vivono solo in Sud America: possono crescere  fino a pesare 300 kg. 
Sono considerati ''vulnerabili'' dall'Unione Internazionale per la Conservazione della Natura in quanto il loro numero e' diminuito di oltre il 30 % negli ultimi 33 anni, e si prevede un calo della stessa entita' nei prossimi 30 anni.  
