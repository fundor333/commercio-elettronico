#titolo Calcio: scommesse, Strasburgo chiede sanzioni comuni in Ue - Giustizia e diritti civili - ANSA Europa
  STRASBURGO - Una piu' stretta collaborazione tra gli organismi di controllo nazionali e  sanzioni comuni  in tutta l'Unione europea: questa la 'ricetta' per combattere il fenomeno delle partite di calcio truccate e delle  scommesse illegali  indicata dagli eurodeputati in una risoluzione approvata oggi. 
 
L'Europarlamento si e' detto favorevole alla condivisione dei nominativi delle persone coinvolte in casi di corruzione perche' contribuirebbe a evitare che le attivita' illegali vengano semplicemente spostate in un altro Paese dell'Ue. L'idea del Parlamento europeo e' di arrivare a istituire  unita' investigative  comuni per contrastare i siti di scommesse illegali e quelli anonimi su tutto il territorio comunitario. 
 
Tutte le persone coinvolte nella lotta contro le  partite truccate  - hanno indicato gli europarlamentari - comprese le organizzazioni sportive, la polizia, le autorita' giudiziarie e gli operatori del gioco d'azzardo, dovrebbero  coordinare meglio i propri sforzi  per lo scambio di informazioni e la condivisione degli strumenti di maggior successo contro la corruzione nello sport.     ''Il giro d'affari delle scommesse sportive, diffuse in tutto il mondo grazie all'utilizzo di internet, vale cento miliardi di euro l'anno'', ha indicato Salvatore Iacolino (Ppe), relatore permanente della Commissione  speciale per la lotta contro la criminalita' organizzata del Parlamento Europeo. 
 Â  
 ''E' necessario - ha continuato Iacolino, firmatario della risoluzione approvata - che l'Unione europea si doti di standard giuridici comuni prevedendo sanzioni dissuasive che consentano prevenzione, contrasto e il monitoraggio dei flussi finanziari per tutelare i consumatori e gli operatori di gioco legale''.  
