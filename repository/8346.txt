#titolo Scuola Sant'Anna, presto un laboratorio di telemedicina  - Ricerca e Istituzioni - Scienza&Tecnica
  Presto la Scuola Superiore Sant'Anna di Pisa avrà anche un nuovo laboratorio di ricerca dedicato alla telemedicina. Nascerà dalla collaborazione con Telecom Italia, sulla salute elettronica, e si occuperà di salute e benessere a 360 gradi. L'annuncio lo ha fatto il rettore, Maria Chiara Carrozza, nella cerimonia d'inaugurazione dell'anno accademico. 
''Una Scuola di scienze sociali e sperimentali come la nostra - ha aggiunto - ha il dovere di affrontare aree di ricerca che si trovano all'intersezione fra i vari ambiti disciplinari e che hanno un potenziale di ricaduta in tempi rapidi nel settore dell'innovazione sociale: perché non va mai dimenticato che la ricerca deve servire anche al miglioramento della qualità della vita dei cittadini''.  
Per Maria Chiara Carrozza ''non esiste più distinzione fra ricerca applicata e fondamentale: l'importante è che si riprenda a finanziarla e che si metta finalmente a punto un piano nazionale della ricerca completo, che permetta di finanziare i ricercatori e i docenti, che non fissi barriere artificiali fra settori, che tenga conto della coesione territoriale e soprattutto non affidi interamente alla finanza europea tutte le scelte''. In Italia, rileva, ''istruzione, ricerca e sanità figurano sempre alla voce risparmio, mai alla voce investimento. Paiono, invece che una preziosa ricerca per lo sviluppo e per il benessere sociale, un peso da alleviare''.  
