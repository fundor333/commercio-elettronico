#titolo Ferrari marchio piu' 'forte' al mondo. Apple vale di piu' - Motori
  ROMA - Apple e Samsung sono i marchi con il maggior valore del mondo, ma quello piu' 'forte' e riconoscibile e' il Cavallino Rampante della Ferrari. E' quanto emerge da una ricerca della societa' indipendente Brand Finance, sottolineando come quello della casa di Maranello sia ''un caso emblematico'', perche', nonostante le dimensioni inferiori rispetto alle altre societa' osservate, precede nella classifica sulla forza del brand colossi come Google, Coca-Cola, PricewaterhouseCoopers e Hermes. 
La mela resa famosa nel mondo da Steve Jobs vale 87 miliardi di dollari, ma anche in questo campo deve fare i conti con la concorrenza di Samsung, che si avvicina con un valore di marchio di 58 miliardi di dollari e vede scendere il rating del brand, classifica dove primeggia appunto la Ferrari, da AAA+ ad AAA. 
Sebbene le dimensioni dell'azienda di Maranello non possano certamente essere comparabili con quelle di brand multinazionali, e' prima in una classifica che, spiega Brand Finance, viene stilata valutando anche parametri qualitativi come la simpatia suscitata e la fedelta' al marchio, dove la Ferrari non supera solo i diretti concorrenti come Bmw, Volkswagen e Mercedes, ma tutte le altre 500 societa' osservate. 
''E' sempre un piacere essere in vetta ad una classifica e lo e' ancora di piu' quando la concorrenza e' rappresentata dalle aziende piu' note al mondo, a testimonianza che l'Italia, anche in un momento economico cosi' difficile, e' in grado di presentare realta' d'eccellenza'' - ha commentato il presidente Luca di Montezemolo - ''Dietro questo riconoscimento ci sono prodotti eccezionali fatti da uomini e donne altrettanto eccezionali: a loro, che lo hanno reso possibile, va il mio ringraziamento''.  
