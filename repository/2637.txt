#titolo Ecomondo, assegnati i premi Sviluppo Sostenibile - Speciali ed Eventi - Ambiente&Energia
  ROMA - Policarta, Poste Italiane ed EcoWorld Hotel sono i vincitori del premio ''Sviluppo Sostenibile 2012'', giunto alla sua quarta edizione, assegnato oggi a Rimini dalla Fondazione Sviluppo Sostenibile Green Economy e da Ecomondo, con l'adesione del Presidente della Repubblica. 
Alla Policarta di Bassano in Teverina (Viterbo) e' stato assegnato il Premio per la sezione ''Rifiuti e risorse'', per la realizzazione di un packaging alimentare composito multi materiale, certificato come compostabile e utilizzabile con normali macchine confezionatrici automatiche. L'imballaggio, pur impiegando materiali diversi, a base cellulosica e di bio film, e' riciclabile insieme agli scarti di alimenti nella produzione di compost. 
Poste Italiane ha ricevuto il Premio per la sezione ''Energia e mobilita''', per il progetto Piano Elettrico che prevede l'acquisto, nel corso del 2012, di oltre 700 quadricicli elettrici che arriveranno a 1.000 entro l'anno. Poste italiane inoltre, partecipa al progetto Postal ZEV (zero emission vehicle) per realizzare e impiegare un nuovo quadriciclo elettrico con migliore rendimento, perche' recupera energia in fase di frenatura, per produrre elettricita' rinnovabile e per ricaricare le batterie dei quadricicli con la realizzazione di impianti di generazione elettrica di piccola taglia alimentati da biomasse reperite dagli scarti agricoli.     Infine EcoWorldHotel di Milano ha vinto la sezione ''Prodotti e servizi innovativi a elevate prestazioni ambientali'' grazie all'organizzazione di una catena alberghiera italiana che raggruppa strutture ricettive che vengono accompagnate in un percorso di miglioramento ambientale certificato da un contrassegno che va da una a cinque eco-foglie. La catena alberghiera ha strutture ricettive dotate di certificazione ambientale, e' supportata da un portale che consente di prenotare e da un gruppo di acquisto specializzato in prodotti e servizi ecologici, eco-shop ed e-commerce per acquisti di prodotti ecologici. Attualmente partecipano all'iniziativa 130 strutture. (ANSA).  
