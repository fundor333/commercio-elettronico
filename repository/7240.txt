#titolo Cav avvisa Bersani, se con Grillo addio dialogo  - Elezioni 2013
di Yasmin Inangiray 
 ROMA - Decide di prendersi ancora un giorno lontano da Roma per capire quali 'mosse' attuare dopo le parole di Pier Luigi Bersani. Per ora Silvio Berlusconi procede con lo schema classico e cioé giocare su più tavoli per evitare di essere messo nell'angolo. Il Cavaliere sposa la linea della cautela ed il primo commento a caldo, questa mattina nel corso di una trasmissione su Canale 5, è tutto all'insegna della prudenza: nessun ritorno immediato alle urne o attacchi diretti a Bersani. Anzi l'invito a tutti è di aprire una 'riflessione' pensando "con responsabilità al bene del Paese". A fare la voce grossa è invece il segretario Angelino Alfano che ha la mission, dopo aver sentito il discorso di Bersani nella sede del partito con i big pidiellini, di andare all'attacco puntando il dito contro "l'assenza di una proposta seria" da parte del segretario del Pd che ha usato solo ma solo "parole confuse e incomprensibili". Certo, l'idea che il segretario del Pd tenti di trovare un'intesa con Grillo sul modello Sicilia è ben presente nei ragionamenti che l'ex capo del governo ha fatto con i suoi fedelissimi nel corso della giornata. Ed il fatto che nel Pdl siano presenti almeno due scuole di pensiero lo dimostrano i commenti di uno dei fedelissimi dell'ex premier come Sandro Bondi ("Bersani ha fatto un discorso serio") e l'immediata correzione di rotta che arriva dal segretario del Pdl. L'intenzione dell'ex capo del governo dunque è quella di restare alla finestra ma, contemporaneamente, tentare il tutto per tutto cercando di sondare le intenzioni di Bersani. Contatti diretti tra i due, almeno ufficialmente non ci sarebbero stati, ma l'ex premier avrebbe fatto sapere tramite i suoi emissari l'intenzione di voler tenere aperto un canale di dialogo. 
 In caso contrario il Pdl attenderà di conoscere i dettagli del programma targato Pd per decidere cosa fare: Se Bersani pensa di poter trasformare un'armata Brancaleone in un governo faccia pure - avrebbe ragionato l'ex capo del governo - aspettiamo di conoscere le considerazioni del Capo dello Stato, è lui che deve decidere. Ed è proprio al Colle che il Cavaliere guarda con attenzione, convinto che in sua situazione così delicata il Quirinale pretenda dal segretario del Pd una serie di garanzie. Quello su cui l'ex capo del governo non sembra avere dubbi éil ruolo che dovrà avere il Popolo della Libertà nel caso fosse tagliato fuori dai giochi: faremo valere il 'peso' dei nostri numeri e al Senato non mancherà giorno in cui non chiederemo la verifica della maggioranza. Una minaccia che si traduce poi nella presa di posizione di Alfano. "Faremo battaglia sui temi della nostra campagna elettorale" promette l'ex Guardasigilli che annuncia l'intenzione di voler presentare un disegno di legge per l'abolizione e la restituzione dell'Imu. Stesso tono anche per l'impegno nella riduzione del numero dei parlamentari "proposta contenuta in ben due riforme che in sei anni sono state sempre bloccate dalla sinistra".  
