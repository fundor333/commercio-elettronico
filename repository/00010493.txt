#titolo Direzione Pd, il dibattito - Politica
ROMA - "Sono seriamente d'accordo con Bersani e dobbiamo affrontare questa crisi preoccupante e drammatica vista la situazione del paese. Dobbiamo guardare a questo passaggio, come ha detto Bersani, con il metro della storia più che della congiuntura politica: c'é una drammatica crisi della democrazia europea, che riguarda i paesi più deboli dell'Ue ma se guardiamo alla frammentazione dei quadri politici va molto al di là". Così  Massimo D'Alema , nel suo intervento in direzione 
 "Vogliamo liberarci dalla malattia psicologica dell'inciucio?". E' l'invito di Massimo D'Alema alla direzione del Pd. D'Alema cita Gramsci che tacciava di "subalternità culturale" una classe politica incapace di compromessi. "Se c'é cosa sicura sulla Seconda Repubblica - ha detto D'Alema - è che non è mai stato fatto un accordo né segreto né pubblico e infatti non si sono risolti molti problemi". 
 "Non si può sottacere che in una situazione come questa la divisione tra forze europeiste e democratiche è un lusso che il paese non si può permettere, la campagna elettorale è stata distorta, incentrata sul centro, la sinistra, la sinistra radicale mentre non si vedeva il tema vero che era l'insorgere spinta antieuropea di natura populista. Il tema del'unità dobbiamo tornare a porcela ma su una piattaforma radicalmente innovatrice sull'Europa". Così D'Alema si rivolge alle forze moderate, alludendo al centro di Mario Monti. 
 FASSINO, CON PROPOSTA DIBATTITO FA SALTO AVANTI  - "Condivido la proposta avanzata da Bersani, ci consente di far fare salto in avanti al dibattito perché ora c'é una proposta sul tappeto e gli altri si devono assumere le proprie responsabilità". Così il sindaco di Torino Piero Fassino, durante la direzione del partito, appoggia l'iniziativa lanciata da Bersani. "E' una proposta - afferma Fassino - che non avanziamo solo ai partiti ma al paese. E questo ha una conseguenza: le 8 proposte siano oggetto di un'iniziativa politica e di relazione con la società". Quanto all'esito del voto, il sindaco di Torino è convinto che bisogna "ripensare le forme della democrazia rappresentativa, c'é l'esigenza di rinnovamento radicale della politica". 
 FIORONI, NO A MANTRA CHE DOBBIAMO DIVENTARE GRILLINI  - No "al mantra che per prendere voti grillini dobbiamo diventare grillini" perché altrimenti "non siamo mai né carne né pesce". Lo ha detto il deputato del Pd Beppe Fioroni intervenendo alla direzione del Pd che pur appoggiando il tentativo del segretario ha evidenziato alcuni punti sui quali la piattaforma del Pd e quella del movimento cinque stelle non sono conciliabili a partire dalle ipotesi di Casaleggio su conflitti mondiali a quella della "decrescita felice" alla critica all'articolo 67. "E' giusto stanarli ma sapendo che devono confluire su nostri 8 punti perché è la parte praticabile di un programma". 
 FRANCESCHINI, PD SIA UNITO MA APRIRCI NON CHIUDERCI  - "Siamo dentro una bufera. La prima cosa che non possiamo fare è regalare ad altri le nostre divisioni. Non apriamo dibattiti su subordinate, ci fermiamo su questa proposta, sapendo che la gestione collegiale fa sì che in caso la situazione muti ci riuniamo e capiamo che fare". Così Dario Franceschini, intervenendo in direzione, invita all'unità del Pd, consigliando "di allargarci e di non rinchiuderci" visto che il risultato elettorale è stato condizionato da scelte di esclusione e non di inclusione. 
 SERENI, NO SOLUZIONI SE NON INTERCETTA CAMBIAMENTO  - "Sia sul versante sociale, come capacità di parlare alla disperazione che ho incontrato, sia sul piano del rinnovamento della politica non siamo stati capaci di intercettare il paese. La richiesta del voto è di un cambiamento radicale, certo non si sommano le mele e pere, noi siamo e saremo sempre avversari del M5S ma noi li sfidiamo sul terreno del cambiamento. Non possiamo fare niente che non vada in questa direzione e la bussola che approviamo oggi è esattamente quella". Così il vicepresidente del Pd Marina Sereni, intervenendo alla direzione del partito, condivide la proposta avanzata dal segretario Pd Pier Luigi Bersani di un governo sulla base di 8 punti programmatici. 
 FINOCCHIARO,ORA NO PIU' ALIBI,SERVE CAMBIO ATTEGGIAMENTO  - "Se c'é un esito del risultato elettorale è che noi alibi non ne abbiamo più nessuno, non abbiamo più un riparo in cui nasconderci e ciascuno ha osservato come deboli appaiono le nostre, seppur veritiere, giustificazioni: alibi non ce ne sono più non ce n'é più uno che regga, giusto o sbagliato, e questo dovrebbe condurci, credo, a un cambio di atteggiamento". Lo ha detto Anna Finocchiaro intervenendo alla direzione del Pd. "Dobbiamo apparire - ha aggiunto - in questa esperienza alla quale ci accingiamo una forza impaziente rispetto alla soluzione di alcuni problemi". Problemi sui quali si era soffermata all'inizio del suo intervento evidenziando che queste elezioni sono "una prima manifestazione dell'assoluta intollerabilità del drammatico squilibrio tra la ricchezza e la povertà che continua a crescere e del quale i costi della politica sono solo uno dei bersagli forse il più simbolico". La Finocchiaro che ha detto di aver condiviso la relazione di Bersani, ha sottolineato: "vedremo che cosa intende fare Grillo noi lo sfidiamo sui punti elencati da Bersani ai quali aggiungerei solo una attenzione in più al mezzogiorno". 
 COLANINNO, SU RITORNO A URNE SERVE PRUDENZA ESTREMA  - "Il Pd e la sua lunga storia devono se non evitare ma valutare con una prudenza estrema" l'ipotesi "di tornare alle urne con questo mix di legge elettorale e assetto istituzionale", lo dico "perché la fotografia del ritorno alle urne domani mattina è già scattata". Lo ha detto Matteo Colaninno intervenendo alla direzione del Pd. "Penso - ha evidenziato rivolgendosi a Bersani - che dovrai andare avanti in tutti i modi tenendo il coltello tra i denti facendo di tutto perché questa proposta non cada perché il resto è un grande punto di domanda". 
 E. LETTA, NESSUN AMBIGUITA' SU NO A BERLUSCONI  - Nel no ad un governo con Berlusconi "non dobbiamo avere alcuna ambiguità mentre dobbiamo sfidare Grillo senza rincorrerlo. E' una sfida complicata ma se stiamo uniti e dalla parte del cambiamento questa sfida la vinciamo". E' la convinzione espressa dal vicesegretario Pd Enrico Letta nel suo intervento in direzione. Letta riconosce che "il messaggio degli elettori è arrivato forte e chiaro, come emerge da discussione di oggi: siamo stati presi per conservatori ma non lo siamo e allora vuol dire che la nostra missione non la facciamo bene". Ma comunque "noi abbiamo l'onere della prova rispetto ad altri che sono scomparsi, noi abbiamo un'altra chance e dobbiamo giocarla fino in fondo". 
 EPIFANI, PROPOSTA BERSANI UNICA POSSIBILE, NO PIANI B  - "La proposta di Bersani mi sembra l'unica possibile ma non perché dopo verrà un secondo tempo". Lo ha detto Gugliemo Epifani alla direzione del Pd sottolineando che non ci sono 'piani b', che "quella di oggi non è una discussione un po' finta con l'idea che i nodi verranno sciolti più avanti nel tempo: qui comincia qualcosa che dovrà trovare delle proposte di merito e delle chiavi per evitare di arrivare al prossimo appuntamento in una posizione di perniciosa subalternità". Anche perché "se facciamo saltare l'unica proposta possibile ci ridivideremo e affronteremo le elezioni nel peggiore modo possibile e a quel punto il risultato non se lo prende Grillo, se lo prende la destra". Epifani ha, inoltre, avvertito: "abbiamo un partito che vive un momento di avvilimento e frustrazione e o lo governiamo o rimettiamo in moto un movimento positivo oppure in giro non si troverà nulla, non possiamo stare con questa sindrome della sconfitta, non si può stare fermi, è un problema che in periferia è molto avvertito". L'ex segretario della Cgil ha anche attaccato Monti. "Noi - ha detto - non possiamo caricare la responsabilità nazionale solo su uno dei soggetti politici in questo Paese, noi siamo responsabili e tutti gli altri sono variamente irresponsabili e in questo ci metto anche Monti e non gli perdono il fatto di aver considerato Pd e Pdl sullo stesso piano" in campagna elettorale.  
