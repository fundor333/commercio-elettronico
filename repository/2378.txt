#titolo Sottile, su rifiuti Roma raggiunto qualche risultato - Rifiuti & Inquinamento - Ambiente&Energia
  ROMA - Sul fronte del ''trattamento, abbiamo raggiunto qualche risultato perche' i rifiuti stanno andando ad Albano e Viterbo, vediamo come andare avanti su Colfelice''. Lo ha detto il commissario per l'emergenza rifiuti a Roma Goffredo Sottile interpellato sul piano per il trattamento dei rifiuti di Roma negli impianti del Lazio. Alla domanda se la discarica di Malagrotta chiudera' effettivamente a giugno, Sottile risponde: ''E' previsto''. 
E infatti, il ministro dell'Ambiente, Corrado Clini lo ha ricordato oggi a Bruxelles, dove ha incontrato il commissario Ue all'Ambiente, Janez Potocnik, per fare il punto sull'azione condotta dal governo italiano. ''L'11 aprile termina la consegna dei rifiuti non trattati a Malagrotta - ha spiegato Clini - che a giugno chiude. Finisce cosi' il sistema su cui si e' basata Roma per 40 anni,quello basato sulla discarica''. 
Sul fronte delle emergenza rifiuti in Italia ''abbiamo ridotto drasticamente il numero delle discariche abusive'' ha aggiunto Clini. 
Da parte sua, Sottile ha detto di aver ''rilasciato l'Aia per Monti dell'Ortaccio. Ora ci sono dei problemi da superare, un ricorso del Colari per annullare l'acquisizione del bene al patrimonio comunale. C'e' questa ipotesi. E nel frattempo vediamo se viene fuori qualche altro sito anche in collaborazione con l'amministrazione regionale''. 
Intanto, dopo alcune riunioni tecniche, la Commissione Ambiente di Roma Capitale, che si e' riunita oggi con gli uffici dell'Ama e del Dipartimento Ambiente alla presenza dei comitati ambientali cittadini, ha indicato un ulteriore iter per consentire alla delibera avanzata dai cittadini sulla cosiddetta opzione rifiuti zero di poter essere discussa in Assemblea capitolina. 
''La Commissione - ha spiegato il presidente Andrea De Priamo - aveva ricevuto mandato dal sindaco Alemanno di coordinare un tavolo tecnico per la presentazione di una delibera che sintetizzasse i contenuti dei comitati cittadini con quelli dell'amministrazione sull'estensione della raccolta differenziata e del porta a porta in tutta la citta'. Si tratta di un atto importante, un ulteriore passo in avanti che ribadisce la volonta' di Roma Capitale di seguire la strada percorsa con successo da tante realta' in tutto il mondo''.  
