#titolo Germania sogna:  'Avanti cosi' e vinciamo noi' - Visto da...
  (ANSA) - BERLINO - La stampa tedesca sogna la vittoria della Germania contro la Spagna mercoledi' e, in attesa della partita, l'allenatore Loew spiega la sua tattica per conquistare il mondiale: serve un gioco offensivo, dice al tabloid Bild, non si puo' giocare di difesa come ha fatto l'Italia nei mondiali del 2006. 
 'Dalla profondita' del sogno', titola il quotidiano Tagespiegel. E poi: 'Per la squadra tedesca adesso l'obiettivo e' il titolo'. Secondo il giornale, la nazionale tedesca puo' vincere mercoledi' anche senza Thomas Mueller - che definisce ''l'anima del nuovo calcio tedesco'' - perche' sono ''tutti bravi come lui''.    'Cosi' vinciamo i mondiali', titola la Bild in prima pagina. E nelle pagine interne: 'La Germania nella sbornia dei mondiali'. In una intervista al quotidiano, Loew commenta: ''La squadra ha dimostrato la volonta' di diventare campione del mondo, adesso siamo tra i quattro piu' bravi del mondo, adesso abbiamo la possibilita' di fare ancora qualcosa di grande''. 
 L'allenatore spiega poi come pensa di vincere: ''La nostra valutazione e' chiara: possiamo diventare campioni del mondo soltanto se giochiamo un calcio offensivo e mettere in difficolta' i nostri avversari''.    Oggi, prosegue, ''non si puo' piu' giocare come ha giocato l'Italia nel 2006, quando ha vinto il titolo, cioe' in modo difensivo, aspettando soltanto un gol decisivo: cosi' non si puo' vincere''. E per la Bild ''questa e' la chance della rivincita per la sconfitta subita alla finale degli europei 2008'' contro la Spagna.    La Sueddeutsche Zeitung titola 'Il futuro e' adesso' e commenta: ''Dopo la partita contro l'Argentina Loew intuisce per la prima volta che sarebbe meglio per la sua giovane squadra vincere il titolo adesso'' perche' ''nessuno sa se Oezil, Mueller e Khedira tra 4-6 anni, cioe' quando saranno diventati star mondiali, riusciranno a giocare come giocano adesso...''. 
 'Niente tranne il titolo mondiale', e' il titolo della Frankfurter Allgemeine Zeitung (Faz). ''Il calcio tedesco va verso un futuro che non si puo' immaginare senza Loew'', scrive il quotidiano. ''Gia' adesso e' chiaro che nessun altro Paese ha dimostrato una tale tenacia: finalista nei mondiali nel 2002, terzo posto quattro anni fa e adesso di nuovo nella semifinale'', commenta la Faz.    ''Dall'inizio del nuovo secolo ne' il Brasile, ne' l'Italia, ne' l'Argentina, ne' la Francia e nemmeno l'Olanda possono eguagliare la Germania'', prosegue, sottolineando che ''i tedeschi sono arrivati in semifinale 12 volte su 17 mondiali: questo e' un bel record mondiale prima del duello contro la Spagna''. 
 'Lasciate in pace la squadra', e' il titolo di un intervento  dell'allenatore Christoph Daum pubblicato sulla Welt. ''Certo che adesso il titolo e' vicino, ma facciamo bene a lasciare la squadra in pace'', scrive Daum. ''E' stato detto tanto sui motivi di questo successo, ma io penso che un aspetto decisivo sia il fatto che i giocatori sono affamati di vincere... perche' la maggior parte di loro in questa stagione non e' riuscito a dimostrare granche'''.  
