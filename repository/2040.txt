#titolo Scooter tre ruote Quadro Vehicles tra protagonisti MotoDays - Motori
  ROMA - Uno scooter tre ruote ancora piu' aggressivo e un nuovo veicolo super-equipaggiato in versione touring. Ad un anno dal lancio dello scooter tre ruote 350D, Quadro Vehicles e' stato tra i protagonisti al Motodays, il Salone Moto e Scooter del Centro-Sud Italia, che ha chiuso i battenti domenica alla Fiera di Roma.     Alla kermesse di Roma la casa motociclistica con sede in Svizzera ha puntato sulla nuova gamma di colori dello scooter tre ruote 350S, che viene proposto nelle due nuove versioni Ocean Blue e Snow White. Adatto ai percorsi sterrati, il nuovo scooter 350S puo' vantare un motore a quattro valvole con piu' cavalli (27 HP), un cruscotto funzionale, una rivista sospensione posteriore ed una nuova sella con seduta 'extra-comfort'. 
Per gli amanti del viaggio la novita' si chiama invece Quadro OJ Travel, versione crossover del Quadro 350 D, un veicolo pensato per coloro che, nei brevi o lunghi percorsi, non vogliono rinunciare al comfort.     Al Motodays, in passerella anche il resto della gamma Quadro a partire dal 350 AATW (All Around The World), replica del veicolo con cui Maurizio Pistore sta compiendo il giro del mondo per raccogliere fondi per Emergency, la gamma attuale del 350D Pearl White ed un veicolo Polizei. 
Attualmente Quadro Vehicles ha venduto oltre 4mila veicoli in tutto il mondo. Il marchio ha avuto maggior successo sui mercati esteri, come Francia e Germania ed Israele. Dallo scorso gennaio Quadro ha ampliato la propria rete vendita in Italia con 45 dealer sparsi su tutto il territorio nazionale.  
