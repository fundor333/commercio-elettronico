#titolo Costa Concordia: cittadinanza onoraria a forze ordine e Wwf - Uomini e Mare - Mare
   (ANSA) - ISOLA DEL GIGLIO (GROSSETO), 8 GEN - Ci saranno i rappresentanti di tutte le forze dell'ordine domenica prossima all'Isola del Giglio, a un anno dal naufragio della  Costa Concordia , costato la vita a 32 persone, due delle quali ancora disperse. 
 Il Comune del Giglio per ricordare le vittime ha voluto premiare con la cittadinanza onoraria tutti i corpi intervenuti da subito e nei giorni successivi al naufragio, che per mesi hanno lavorato con i loro uomini per recuperare le vittime, nell'assistenza ai naufraghi, per stabilire le colpe e aiutare l'isola e i suoi abitanti a recuperare un minimo di normalità nonostante il relitto della Concordia sia ancora davanti al porto. 
 Il Comune ha quindi invitato i vertici di guardia costiera, guardia di finanza, vigili del fuoco, marina militare, carabinieri, polizia dello Stato e corpo forestale. Nel corso della giornata al Giglio sarà consegnato il premio alla solidarietà intitolato a padre Luciano Baffigi, un cappuccino nato sull'isola e morto lo scorso anno in Africa durante una missione di solidarietà. I suoi familiari hanno deciso di assegnarlo, quest'anno, al responsabile della Protezione civile, e commissario straordinario per il naufragio, Franco Gabrielli, al comandante dei vigili del fuoco di Grosseto che coordinò tutte le operazioni, Ennio Aquilino, all'ammiraglio Ilarione dell'Anna. Con loro saranno premiati anche Elio Vincenzi e Kevin Rebelli, rispettivamente marito e fratello delle due vittime ancora disperse, Maria Grazia Trecarichi (passeggera) e Russel Rebelli (membro dell'equipaggio). Infine il premio sarà consegnato anche alla comunità del Giglio e a ritirarlo saranno i due parroci dell'isola.(ANSA).  
