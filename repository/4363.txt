#titolo Kenya: ha vinto Kenyatta, ma Odinga ricorrera'  - Mondo
Terminerà nelle aule di un tribunale la lunga maratona elettorale iniziata in Kenya lunedì scorso. La vittoria di Uhuru Kenyatta, figlio del primo presidente della storia del paese postcoloniale e accusato dalla corte internazionale di crimini contro l'umanità, è stata già contestata dal suo principale rivale, Raila Odinga, che ha annunciato di voler ricorrere alla corte suprema. Kenyatta è riuscito ad ottenere la maggioranza assoluta per qualche migliaio di voti, conteggiati dopo estenuanti operazioni durate cinque giorni e rese ancora più complesse dopo il black out fatto registrare dal sistema telematico della Commissione elettorale indipendente. Lo scarto tra i due principali rivali é stato di circa 800 mila voti, ma l'ex ministro delle Finanze ha vinto con una percentuale del 50,07%, per un soffio poco oltre la metà delle preferenze. Inevitabili i sospetti di "irregolarità" da parte di Odinga che già prima dell'ufficializzazione della vittoria di Kenyatta aveva gettato un'ombra pesante sulle operazioni di conteggio ancora in corso. Ma il primo ministro uscente, sconfitto per la terza volta consecutiva nella corsa alla presidenza, ha invitato più volte i propri sostenitori a mantenere la calma: "Ogni violenza distruggerebbe la nostra nazione per sempre", ha detto Odinga, assicurando che accetterà qualsiasi verdetto emesso dalla corte. Però in alcune roccaforti dell'ex premier non sono mancati momenti di tensione: a Kondele e Kisumu la polizia in tenuta antisommossa ha usato gas lacrimogeni per disperdere una folla di sostenitori inferociti che hanno marciato al grido di "Niente Raila, niente pace". E anche nello slum di Kibera, a Nairobi, sono stati dispiegati decine di agenti della polizia locale per contrastare qualsiasi focoloaio di violenza. Intanto nelle strade delle principali città del Kenya i sostenitori di Kenyatta hanno fatto festa tra danze, caroselli di auto e slogan in favore del nuovo presidente, il quarto nella storia del paese. Mentre davanti ad una platea eccitata Uhuru Kenyatta, spalleggiato dal suo vice William Ruto, ha tenuto il suo primo discorso nel corso del quale ha teso una mano all'avversario invitandolo a "lavorare insieme" per il bene del paese. Compiacimento nei confronti del popolo kenyano è stato espresso da Stati Uniti e Unione Europea che hanno auspicato una soluzione pacifica delle controversie postelettorali. Ma nessuna delle cancellerie occidentali, in evidente imbarazzo per l'elezione di Kenyatta che il prossimo luglio sarà processato dalla corte penale internazionale, ha inviato messaggi di congratulazioni al neo presidente.  
