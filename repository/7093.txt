#titolo Mercedes, al lavoro su nuove supercompatte Classe X - Prove  e Novit√† - Motori
  Mercedes starebbe lavorando ad una nuova gamma di auto compatte con lunghezza entro i 4 metri, denominata internamente 'Classe X', che potrebbe debuttare nel 2018. Lo riferisce l'autorevole Car Magazine, precisando che si trattera' di un ulteriore allargamento della cooperazione tra Daimler e l'Alleanza Renault Nissan, cosi' come aveva in parte anticipato lo stesso Dieter Zetsche, CEO del Gruppo tedesco, durante la conferenza di bilancio svoltasi a Stoccarda lo scorso 7 febbraio. Questa inedita famiglia di auto andra' a competere con le gamme Mini e Audi 1, supportando il piano annunciato da Zetsche per conquistare il primo posto nel segmento premium entro il 2020. 
Mercedes ha necessita' di colmare il 'vuoto' esistente nella sua offerta tra la Smart e nuova la Classe A e questa inedita famiglia di supercompatte sarebbe ideale anche per presidiare efficacemente alcuni mercati, con quello Usa al primo posto, dove le auto premium di questo segmento sono molto apprezzati. 
Per il momento - scrive Car Magazine - il programma 'Classe X' prevede due modelli, un suv compatto paragonabile per dimensioni al Nissan Juke e una non meglio identificata 'space concept' che potrebbe appartenere alla categoria delle monovolume compatte, come la Fiat 500L. 
In base a notizie provenienti dall'Azienda, il 'piccolo suv' dovrebbe avere un'estetica analoga, fatte le dovute proporzioni, alla variante GLA che sara' lanciata prossimamente quale completamento della famiglia della Classe A, mentre la 'space concept' e' ancora in valutazione. 
Accantonata l'idea di far derivare questa nuova gamma dagli stessi elementi di base della Classe A, Mercedes puntera' sulle opportunita' offerte dell'Alleanza Renault Nissan, con cui - va ricordato - sta sviluppando anche la prossima generazione della Smart. Il suv 'Classe x' dovrebbe dunque far ricorso alla piattaforma della Renault Captur, ottimizzata pero' dalla Casa tedesca per incrementare la rigidita' e le qualita' dinamiche. 
Sembra confermato il fatto che per restare entro costi industriali (e quindi prezzi al pubblico) in linea con gli obiettivi, Mercedes abbia deciso che i modelli 'Classe X' siano privi di ruote indipendenti al retrotreno e che quindi verra' adottato un efficace ma meno costoso schema interconnesso. 
Downgrading anche per i propusori: il programma prevederebbe il ricorso alle unita' benzina 3 cilindri 1.0 e diesel 4 cilindri 1.5 dell'Alleanza Renault Nissan, modificate pero' da Mercedes con sue proprie testate e suoi impianti di alimentazione e scarico.     Secondo quanto scrive Car Magazine i tecnici di Mercedes e  Renault Nissan sarebbero gia' al lavoro anche per giungere ad una riduzione dei costi delle trasmissioni automatiche a doppia frizione e per sviluppare varianti ibride adeguate alle necessita'. 
Nessuna indicazione per il momento sulla localizzazione produttiva della nuova 'Classe X' che, essendo destinata ai mercati globali - Usa, Cina ed Europa - potrebbe sfruttare piu' stabilimenti dell'Alleanza. Secondo le informazioni riportate, il piano industriale di Mercedes dovrebbe comportare la produzione di 100-150 mila unita' all'anno per ciascuno dei due modelli della 'Classe X', portando cosi' il totale da parte dei 3 brand per tutti i derivativi costruiti sugli stessi elementi di base (MB, Nissan e Renault) a 1,5 milioni di auto all'anno.  (ANSA).  
