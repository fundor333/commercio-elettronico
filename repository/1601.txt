#titolo Renzi e Bersani 'alla pari' su Twitter  - Politica
ROMA - Renzi e Bersani sostanzialmente 'alla pari' su Twitter dopo il confronto tv di ieri sera su SkyTg24. E' questo l'impatto, sul microblog, del dibattito tra i candidati alle primarie del centro sinistra secondo l'analisi di Blogmeter che spiega come "le opinioni espresse nei loro confronti raccolgono il maggior numero di messaggi positivi con Renzi che raggiunge il 55%, Bersani il 54%". 
 Secondo Blogmeter, la società che analizza le discussioni sui media sociali, "i picchi principali di discussione si sono avuti in tre momenti topici: il primo delle 21.22 quando i cinque candidati alle primarie del Pd sono stati invitati a rivolgersi a Sergio Marchionne, il secondo alle 22.22 quando Bersani e Vendola hanno citato rispettivamente Papa Giovanni e il Cardinal Martini come figure di riferimento della sinistra, il terzo alle 22.28 durante gli appelli conclusivi". I termini più citati nei messaggi di testo di 140 caratteri sono stati quelli dei candidati, nell'ordine Renzi (42.688 tweet), Bersani (30.358), Vendola (29.336), Tabacci (16.349), Puppato (14.055). Di seguito Marchionne (3.998) e il tema del "lavoro" (3.448).  
