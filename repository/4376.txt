#titolo Sicurezza stradale e concorso di bellezza al Motodays - Motori
  ROMA - Iniziative legate alla sicurezza ed al mondo della bellezza. La seconda giornata del Motodays, che ha aperto ieri alla Fiera di Roma, e' stata caratterizzata dall'incontro promosso dalla Polizia Stradale 'Sicuramente in moto', un focus sulla sicurezza stradale al quale hanno partecipato oltre 100 ragazzi provenienti dalle scuole superiori di Roma. Durante l'incontro, la Polizia ha rilasciato anche importanti informazioni sulle nuove normative delle patenti per le due ruote. Contestualmente ha preso il via anche la presentazione di Miss Motosprint 2013, concorso di bellezza organizzato dalla Conti Editore: partito proprio da Motodays, nel corso della stagione estiva l'evento tocchera' alcune delle piu' popolari localita' balneari italiane. Presente all'appuntamento il direttore della testata, Stefano Saragoni (www.motosprint.it). 
Nel corso della giornata dei lavori e' stato presentato anche Ioda Your Projetc (www.iodayourproject.com), iniziativa dedicata agli appassionati di due ruote e di MotoGp e legato al Came Iodaracing Team iscritto al mondiale 2013. Presenti sul palco i piloti Zarco, Petrucci e Pesek e le moto protagoniste della stagione alle porte. 
Al padiglione 7, riservato alle custom e alle special, lo stand di Ace Cafe' ospita due moto artigianali con prezzi che vanno da 180.000 a 250.000 euro per esemplare. La particolarita'? Piu' d'una: realizzate interamente a mano dalla casa inglese Brough Superior (che produce moto dal 1919), hanno un look anni Trenta ma vantano soluzioni tecnologiche attuali, come il telaio in alluminio di alta qualita' e l'accensione elettronica. Tra le 'chicche' anche l'SS100 del 1929 che e' stato venduto all'asta nel 2010 per 286.000 sterline, ovvero quasi 330.000 euro.     Da oggi fino a domenica allo stand di Ace Cafe' (pad. 7) sara' ospite il pilota Conor Cummins, piu' volte protagonista del Tourist Trophy, tornato in sella quest'anno dopo uno spaventoso incidente, proprio all'Isola di Man, nel 2010. Spazio poi ai grandi viaggi in moto con le interviste di Miriam Orlandi sul palco di Days On The Road.      Nelle aree esterne della Fiera continua fino a domenica l'attivita' della Scuola Guida Di.Di., con moto appositamente adattate per disabili. Istruttori d'eccezione due piloti portatori di protesi, Emiliano Malagoli e Matteo Baraldi, nonche' l'ex campionessa europea di velocita' Chiara Valentini.  
