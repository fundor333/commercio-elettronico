#titolo Energia: studio Wwf,in 2050 possibile 100% rinnovabili in Ue - Ambiente ed energia - ANSA Europa
     (ANSA) - BRUXELLES, 13 FEB - Nel 2050 sara' possibile
utilizzare solo energie rinnovabili per l'approvvigionamento
energetico europeo. Lo sostiene un nuovo studio pubblicato dal
WWF fissando gli obiettivi che si potrebbero raggiungere nella
tappa intermedia del 2030.    In un momento in cui la Commissione europea sta mettendo mano
alla strategia energetica post 2020, l'ONG ambientalista
sollecita una politica decisa e forte,da adottare ora, che punti
e fissi obiettivi obbligatori per il risparmio energetico, l'uso
delle rinnovabili e la riduzione delle emissioni di CO2. I
traguardi da raggiungere nel 2030, se si vuole arrivare
all'autosufficienza energetica nel 2050, saranno una riduzione
del 38% del consumo, una produzione ''verde ''del  40% e la
conseguente riduzione del 50% delle emissioni rispetto a quelle
del 1990.    Puntare ad una sempre crescente autosufficienza energetica
europea non solo tagliera' di 573 bilioni di euro le
importazioni esterne di combustibili fossili, ma dara' un forte
impulso all'occupazione creando fino a 5 milioni di posti
lavoro. Una politica orientata in questa direzione viene vista
di buon occhio dai cittadini. Secondo il WWF otto su dieci sono
convinti che la battaglia contro il cambiamento climatico abbia
un impatto positivo sulla creazione di nuova occupazione e il
70% ritiene che gli investimenti nelle rinnovabili debbano
essere prioritari nei prossimi 30 anni. (ANSA).
