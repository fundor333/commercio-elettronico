#titolo Carnevale Viareggio: per la prima volta va in crociera - Crociere e Traghetti - Mare
   (ANSA) - ROMA, 1 FEB - Al via la prima Crociera del Carnevale: per la prima volta nei suoi 140 anni di vita, il Carnevale di Viareggio esce dai confini della città toscana per salire a bordo di una nave. L'iniziativa della Fondazione Carnevale di Viareggio e Msc Crociere è stata presentata oggi. 
 L'appuntamento è fissato a Genova per martedì 26 marzo, a bordo della nave Msc Orchestra, che salperà per una crociera di 4 giorni e 3 notti. L'itinerario prevede il primo scalo a Barcellona e il secondo a Montecarlo, poi la nave tornerà a Genova il 29 marzo. A bordo sono previste numerose attività legate al Carnevale viareggino: conferenze, workshop, Gala in maschera con Burlamacco e Ondina. "Ospitiamo con piacere l'antica tradizione del Carnevale di Viareggio a bordo di una delle nostre navi più belle ed eleganti - ha detto Luca Valentini, Area Manager di Msc Crociere - la nave è il luogo ideale per continuare a festeggiare il Carnevale grazie ai numerosi spazi dedicati al divertimento e all'intrattenimento". "Per il Carnevale di Viareggio è un'occasione importante che la Fondazione ha subito colto al volo - ha spiegato il presidente della Fondazione Carnevale, Alessandro Santini - Msc Crociere celebrerà con noi i 140 anni della manifestazione attraverso un'operazione di marketing e di promozione reciproca che, oltre a dare lustro al Carnevale, ne conferma l'importanza e la fama". (ANSA).  
