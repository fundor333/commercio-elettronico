#titolo Ue: vertice; italiani Ppe a Monti, subito la 'Golden rule' - Altre news - ANSA Europa
     (ANSA) - STRASBURGO, 14 MAR - Applicare subito la 'Golden
rule' per scorporare dal Patto di stabilità le spese finalizzate
a realizzare investimenti e a pagare i debiti della pubblica
amministrazione: e' quanto chiedono i componenti della
delegazione italiana del Ppe in una lettera al presidente del
Consiglio Mario Monti in vista del Consiglio europeo. 
   All'indomani del 'no' con cui il Parlamento europeo ha
bocciato il bilancio per il 2014-2020 e in concomitanza con il
summit di Bruxelles ''abbiamo voluto sottolineare - spiega
Giovanni La Via, a capo della delegazione Pdl - che i
provvedimenti già varati per ridurre i debiti pubblici,
contenendo la spesa, non sono sufficienti per uscire dalla
crisi, se non sono accompagnati da adeguate misure per
supportare crescita e sviluppo. Vogliamo ribadire la nostra
ferma convinzione che per uscire dalla crisi è ora necessario
invertire la rotta dell'austerità''.    Nella lettera a Monti si evidenzia il rischio di
''allontanare la ripresa economica e determinare una crescente
disaffezione dei cittadini nei confronti del comune progetto
europeo''. Ed anche ''l'inderogabile necessità di mettere in
atto la Golden rule''. Una misura, continuano gli eurodeputati
nella lettera, che ''renderebbe disponibili ingenti risorse in
grado di contribuire alla ripresa economica dell'Ue nell'ottica
di una maggiore solidarietà e responsabilità fra gli Stati
membri''.    Secondo Giuseppe Gargani, capogruppo dei Popolari per
l'Europa, ''nel contesto di una strategia volta a ripristinare o
costruire il primato dell'Europa politica e democratica, sarebbe
auspicabile l'eliminazione degli investimenti produttivi dal
Patto di stabilità. Questa proposta permetterebbe a Paesi come
l'Italia di rispettare gli impegni sul consolidamento dei conti
e al tempo stesso di stimolare la crescita economica''.(ANSA).
