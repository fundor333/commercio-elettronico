#titolo Pasqua: da Casal del Marmo alla Via Crucis - Diario Vaticano
La lavanda dei piedi a Casal del Marmo, la via Crucis al Colosseo, la veglia pasquale il sabato sera e la Messa la domenica con la benedizione dalla Loggia sono gli appuntamenti principali della Settimana Santa del Papa. 
 Le celebrazioni si apriranno con la Santa Messa del Crisma, giovedì 28 marzo alle 9.30; la Messa sarà celebrata dal Papa nella Basilica Vaticana con cardinali, arcivescovi vescovi e religiosi presenti a Roma. 
 Nel pomeriggio di giovedì, alle 17.30, invece la Messa 'nella Cena del Signore', che verrà celebrata, come preannunciato, nell'istituto penale per minori a Casal del Marmo.    Venerdì 29 marzo, alle 17, il Papa presiederà nella basilica vaticana la Liturgia della Parola, l'adorazione della Croce e il rito della Comunione.    Sempre venerdì santo, alle 21.15, si terrà al Colosseo la Via Crucis. 
 Sabato 30 la Veglia Pasquale nella Basilica Vaticana comincerà alle 20.30 con la benedizione del fuoco, l'ingresso in Basilica in processione con il cero pasquale e la Liturgia della Parola, Battesimale e Eucaristica che sarà concelebrata con i cardinali.    Domenica 31, giorno di Pasqua, la Messa sarà celebrata alle 10.15 sul sagrato della Basilica di San Pietro. Al termine della celebrazione, dalla loggia centrale della Basilica, Papa Francesco impartirà la benedizione 'Urbi et Orbi'.  
