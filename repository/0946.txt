#titolo Merkel: 'Preoccupata da ritorno Cav? Sono democratica' - Politica
Angela Merkel è preoccupata del possibile ritorno di Silvio Berlusconi? "Io sono una politica democratica. E mi concentro sulla Germania e sui fatti concreti". All'indomani dal ritorno dell'ex premier sulla scena politica italiana con l'intervista rilasciata a bordo di una nave da crociera, la cancelliera tedesca in conferenza stampa a Berlino risponde così a una domanda dei giornalisti. 
 Il Cavaliere non ha ancora sciolto la riserva sua una sua eventuale candidatura da premier alle prossime politiche, ma la stampa interpella la Merkel su questa eventualità. E la cancelliera non si sbilancia, sottolineando di "rispettare sempre il risultato elettorale di tutti i Paesi". 
 Relativamente alle critiche espresse durante la sua intervista dall'ex premier italiano sulla conduzione delle politiche anticrisi in Europa, e in particolare sul ruolo che dovrebbe avere la Bce, Merkel ha detto: "I confini della Bce sono molto chiari". 
 BERLUSCONI: 'BCE NON BATTE MONETA PER COLPA DI BERLINO' -  "La Germania non consente che la Bce batta moneta e questo è un mattone che pesa in maniera tragica", ha detto ieri Berlusconi, nel corso dell'intervista a bordo di una nave da crociera, al direttore del Giornale Alessandro Sallusti. 
    
