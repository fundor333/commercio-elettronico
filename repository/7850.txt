#titolo Papa: cinque donne al lavoro per il vestito - Diario Vaticano
 Cinque donne al lavoro perche' il nuovo Papa si affacci al balcone di San Pietro con un abito perfetto. Sono le sarte della ditta Gammarelli che da sei generazioni hanno fornito ad otto papi i vestiti dell'elezione. Tra di loro anche una ventenne che sta cucendo uno dei tre modelli, come da consuetudine, realizzati: uno per un fisico minuto, uno per un fisico medio e l'ultimo per un fisico robusto. 
 Le mani delle donne da meno di una settimana misurano e tagliano i 12 metri della bianca lana, in realta' color avorio, che servira' per confezionare le tre vesti talari.    Lana italiana di pregiata qualita', la cui provenienza e' strettamente top secret per non avvantaggiare i concorrenti. 
 Sarte al lavoro anche per terminare la mozzetta rossa profilata di bianco visto che e' ancora inverno (se fosse stata estate niente bordo bianco) che va sopra l'abito.    Ed ancora gli ultimi ritocchi per la fascia di seta marezzata ed ultime prove per lo zuccotto in tinta, sempre in seta. 
 ''Ci hanno telefonato - spiega Lorenzo Gammarelli - alcuni giorni dopo l'annuncio ufficiale delle dimissioni di Benedetto XVI e ci hanno convocato in Vaticano. I nostri tre modelli sono fatti sulla base delle indicazioni di 10 cardinali piu' 'papabili', ma i nomi non ve li diro' nemmeno sotto tortura''. 
 La fornitura prevede anche un corredo di scarpe rosse realizzate artigianalmente.    Nel negozio, nel cuore di Roma a pochi passi dal Pantheon, tutti gli ordini degli altri clienti - che vanno dal seminarista al vescovo fino al cardinale - sono stati bloccati. ''Perche' - spiega Lorenzo Gammarelli - ci dedichiamo solo ai vestiti del futuro Papa''.    Da lunedi' 3 marzo nella vetrina del negozio sara' esposto uno dei tre abiti ''anche perche' - conclude l'artigiano - dal Vaticano ci hanno detto di sbrigarci''.   
