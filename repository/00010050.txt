#titolo Auto: Gargano, IMU e incertezza voto aggravano la crisi - Industria e Mercato - Motori
  ROMA - L'incertezza sull'esito delle elezioni in Italia e i timori per una situazione di instabilita', contribuiscono a rendere piu' grave la crisi del mercato auto ''mettendo a rischio anche le previsioni di una possibile lieve ripresa nella seconda meta' dell'anno'', ha detto all'ANSA Massimo Gargano, amministratore delegato di Toyota Motor Italia. ''Ad aggravare la crisi - ha precisato - ci hanno pensato l'effetto IMU e queste elezioni che, per la prima volta nella storia della Repubblica, sembrano mettere in discussione la possibilita' per il Paese di andare avanti. Dal dopoguerra ad oggi l'effetto elezioni e' durato solo la settimana precedente il voto, ma quest'anno la situazione di incerta sembra avere un forte impatto sulla propensione all'acquisto''. Massimo Gargano sottolinea che ''lo stato di incertezza da parte dei consumatori e' testimoniato dalle recenti stime dell'UNRAE sulle vendite,  ulteriormente scese a 1.326.000 auto''. L'amministratore delegato di Toyota Motor Italia ha anche spiegato che ''secondo le consuete valutazioni, il primo trimestre rappresenterebbe il momento peggiore. A seguire arrivano i segnali progressivi di miglioramento, coerenti con la dinamica del PIL, con un trend positivo destinato a durare per gli anni successivi. Ora siamo a un punto di svolta. C'e' bisogno di un governo stabile e credibile che duri cinque anni e faccia quello che dice, qualunque sia l'orientamento'' . 
 Massimo Gargano sostiene, in particolare,  ''che e' difficile comprendere la distanza degli ultimi governi rispetto al settore auto. Siamo al punto che non vogliamo piu' gli incentivi, basterebbe smetterla di disincentivare l'auto. Si e' perso di vista l'impatto della crisi sull'occupazione. Non solo quella relativa alla produzione. Si sottovalutano, infatti, le 100.000 persone impiegate nella distribuzione, senza considerare il fatturato per lo Stato, in termini di IVA. Spremere l'auto in questo modo significa avere un effetto boomerang, e gia' se ne vede l'effetto negativo''. 
Pur soffrendo come tutti la crisi, ''Toyota si avvale del fatto di essere un'azienda globale'', ha precisato Massimo Gargano. ''Avevamo perso la vetta per gli Tsunami in Giappone e Thailandia, costati la produzione di un milione di auto. Ma il vantaggio di essere un marchio globale permette di fare investimenti su scala globale e non essere legati a situazioni regionali o locali. 
Questo ci ha permesso, in Italia e in Europa, di lanciare nuovi prodotti importanti in pochi mesi, per contrastare un mercato cosi' difficile. Da settembre abbiamo lanciato modelli di volume come le nuove Yaris ibrida, Prius, con le Plug-in e Plus, e la nuova Auris. Abbiamo in fase di lancio le nuove Rav4 e Verso. E a breve avremo anche le nuove Auris versione TouringSport e Lexus IS''. L'amministratore delegato di Toyota Motor Italia ha continuato sottolineando che ''tutto e' avvenuto in soli sei o sette mesi, con un ritmo reso possibile dagli investimenti su scala globale che hanno aiutato l'azienda a contrastare un mercato che rischia di restare difficile''. 
Massimo Gargano ha spiegato che ''Toyota continua a spingere sull'ibrido perche' ritiene che sia la migliore soluzione per la mobilita' sostenibile. L'obiettivo era di vendere un milione di ibride l'anno, tra il 2010 e il 2020.  Il traguardo e' stato superato nel 2012 e si e' allargata la gamma dei prodotti ibridi''.  Gargano ha rammentato che ''l'adozione della tecnologia ibrida su prodotti di volume come Yaris e Auris, e' stato un momento importante per l'Italia e l'Europa. Sono due auto di successo che hanno preso piede anche in assenza di incentivi, perche' rappresentano una tecnologia che garantisce bassi consumi, basse emissioni e un comportamento dinamico sorprendente''.  
