#titolo Esperimenti da Nobel nel mondo dei quanti - Fisica e  Matematica - Scienza&Tecnica
  Gli oggetti che ci circondano, come quelli che possiamo vedere e toccare, si comportano in base a leggi che per noi è facile comprendere, perchè di quel mondo ne siamo parte. Questi oggetti però sono costituiti da un numero enorme di altri oggetti, molto piu' piccoli, che se presi individualmente si comportano in modo molto diverso e atipico. 
Le leggi che regolano il comportamento di questi oggetti sono quelle della meccanica quantistica, formulate per la prima volta negli anni '20 del secolo scorso da scienziati come Werner Heisenberg e Erwin Schroedinger. 
''Una delle cose piu' strane è che questi oggetti possono essere contemporaneamente sia delle particelle (come palle da biliardo?, sia delle onde (come quelle che si propagano sulla superficie del mare)'', spiega Ezio Puppin, presidente del Consorzio Nazionale Interuniversitario per le Scienze fisiche della Materia (Cnism). ''La meccanica quantistica - aggiunge - funziona perche', basandosi su ipotesi tanto bizzarre, riesce a spiegare molto bene tante cose''. 
Catturare un singolo atomo o una singola particella di luce per poterli osservare individualmente, ''come fa il biologo quando studia i microbi al microscopio'', era un esperimento impossibile fino a pochi anni fa . Il premio Nobel per la fisica di quest'anno e' andato ai due ricercatori che sono riusciti in questa impresa, ovvero a ''isolare e mettere 'sotto il microscopio' delle singole particelle quantistiche, confermando, per fortuna, che il comportamento di queste particelle è proprio quello strano previsto quasi un secolo fa''. 
Queste straordinarie ricerche, sia per la loro importanza che per la difficolta' tecnica degli esperimenti compiuti, ''aprono molte interessanti prospettive nel campo dei computer quantistici e delle misure di altissima precisione'', prosegue Puppin. Tra queste lo sviluppo degli orologi atomici, sofisticati oggetti che segnano il tempo e possono sbagliare di 1 secondo su 4,5 miliardi di anni.  
''Gli orologi comuni funzionano perche' al loro interno c'e' qualcosa che oscilla e segna l'andar del tempo''. ''Negli orologi atomici c'e' un'oscillazione che e' l'equivalente del pendolo e le tecniche messe a punto da questi scienziati consentono di costruire dispositivi dotati di qualcosa che oscilla ad una frequenza piu' stabile e alta rispetto a quelle ottenute finora''.  
