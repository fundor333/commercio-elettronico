#titolo Caos Sicilia, la norma controversa  - Associate
  PALERMO  - Luciana Giammanco e Giovanni Corso: sono i due dirigenti della Regione siciliana che stanno tenendo col fiato sospeso alcuni comuni per un'interpretazione della legge elettorale che sta creando il caos in Sicilia e che ha messo in stand by l'elezione al primo turno di alcuni candidati. I due dirigenti, a capo del dipartimento agli Enti locali e dell'ufficio elettorale della Regione, sono intervenuti dopo che alcuni comuni (Sciacca, Villabate, Erice e Misterbianco) in nottata avevano proclamato sindaci i candidati che avevano superato d'un soffio il 50 per cento. La controversia sta nella norma per il computo dei voti. Per la Regione va applicato il comma 4 dell'articolo 3 della legge regionale 35 del 1997: "E' proclamato eletto sindaco il candidato che ottiene la maggioranza assoluta dei voti validi". In sostanza si tratta di capire se la percentuale va calcolata in base ai voti validi per tutti i candidati sindaci (tesi dei Comuni) o per tutti i voti validi compresi quelli delle sole liste senza il voto confermativo per il sindaco (tesi Regione) che in questo caso abbasserebbe la soglia. La norma contenuta nella vecchia legge non è stata modificata dalla nuova legge approvata lo scorso anno dall'Assemblea regionale siciliana e voluta dalla maggioranza che sostiene il governo Lombardo.  
