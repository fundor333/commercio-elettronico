#titolo Crisi e disoccupazione ostacolano Obama 2 - Mondo
di Serena Di Ronza 
 L'economia cresce poco. E la disoccupazione cala ancora piu' lentamente. La strada verso il secondo mandato alla Casa Bianca del presidente Barack Obama sara' scandita dai dati congiunturali, soprattutto quelli sul mercato del lavoro, vero ostacolo per la sua rielezione. E dalla speranza che la crisi del debito europea non si inasprisca: se l'Europa scivolasse in recessione la fragile ripresa statunitense si fermerebbe, con il rischio di una nuova contrazione economica.     
 La crisi che lo aveva 'accolto' quando si e' insediato tre anni fa, non lo ha ancora abbandonato: a poco sono valsi i centinaia di miliardi di dollari spesi a sostegno della crescita.     L'economia americana e' ripartita ma a velocita' ridotta. La disoccupazione e' calata, dal 10,1% di ottobre 2010 al 9,1% di oggi, ma resta ai massimi storici. E i conti pubblici, con il varo di maxi-stimoli, sono esplosi, inasprendo ancora di piu' le differenze e le tensioni fra repubblicani e democratici.    I repubblicani guidati dall'amico-nemico di Obama, lo speaker della Camera John Bohner, premono per tagli draconiani alla spesa per ridurre il disavanzo.     I democratici puntano invece a un aumento delle tasse per i ricchi americani e, trainati dal presidente, appoggiano la 'Buffett Rule', dal nome del guru della finanza Warren Buffett, che inasprisce l'imposizione fiscale sui piu' abbienti.      
 Tagli forti alla spesa pubblica americana sono stati approvati la scorsa estate con l'accordo sull'aumento del tetto del debito. E ora un'ulteriore sforbiciata da 1.500 miliardi di dollari e' nelle mani della super-commissione anti-deficit, che ha a disposizione fino al 23 novembre per presentare le proprie raccomandazioni in Congresso per un'approvazione prima di Natale.    Obama si gioca la rielezione sull'economia e punta tutto sul rilancio del mercato del lavoro, per il quale ha proposto un piano che, pero', e' stato bocciato in Senato.      
 Se il piano di stimolo da 775 miliardi di dollari, approvato poche settimane dopo l'insediamento di Obama, avesse funzionato oggi la disoccupazione, secondo le stime contenute nel piano stesso, sarebbe al 6,5%, per calare alla fine dell'anno al 6% e al 5% nel 2012 (il tasso era al 7,3% quando ha assunto l'incarico).     E proprio sulla discrepanza fra le previsioni e la realta' i repubblicani attaccano il presidente e si oppongono a nuovi stimoli all'economia, quali il piano a sostegno del mercato del lavoro. ''La speranza migliore per Obama - secondo gli osservatori - e' convincere gli elettori non a giudicarlo sulle previsioni di tre anni fa sull'efficacia del piano di stimolo ma sui miglioramenti dell'economia''.  
