#titolo Il paese che verra', a 'stazione futuro' - Cultura e Tendenze
TORINO - Prossima fermata ''Stazione futuro''.    Qui ci saranno le magliette che trasmettono emozioni, l'auto a levitazione magnetica, la Fiat 500 elettrica, l'aereo solare, le mini pale eoliche, la casa lunare.    Ma anche il robot di Thales Alenia che sara' spedito su Marte, iCub, il robot bambino progettato dall'Iit di Genova, sei laboratori permanenti che mettono in scena l'innovazione ''in diretta''.    E parleranno di telemedicina, riciclo della carta, plastica biodegradabile, officina per  stampare oggetti 3D, coltivazioni idroponiche, materiali del futuro.    Benvenuti alle Officine Grandi Riparazioni, benvenuti nell'Italia di domani, nell'Italia che verra'. 
 ''Stazione futuro. Qui si rifa' l'Italia'', e' il titolo della mostra in cartellone dal 17 marzo al 20 novembre. Qui si fa un viaggio in una citta' delle idee che cambieranno la vita degli italiani nei prossimi dieci anni. Non fantascienza, ma progetti e prodotti che si trovano nei laboratori dei centri di ricerca, dei grandi gruppi industriali o nei garage degli inventori.     
 L'avvento dalla banda larga che portera' il paese nell'era di Internet, la Rete, le innovazioni: ''Stazione futuro'', curata da Riccardo Luna, direttore dell'edizione italiana di Wired, accendera' la luce su tutto questo. Attraverso dodici sezioni, dedicate ad altrettante aree tematiche: Internet, energia, chimica verde, rifiuti, territorio, cibo, salute, casa, lavoro, spazio, mobilita' e tessuti.  
