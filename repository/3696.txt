#titolo Mini, debutta la Paceman. La settima della famiglia - Prove  e Novit√† - Motori
  (di Nuviana Arrichiello) 
 TORINO - Sette come le meraviglie del mondo, ma anche come le note musicali, i colori dell'arcobaleno e i colli di Roma. Sette come i peccati capitali, tema centrale dell'evento che ha accompagnato la presentazione alla stampa della settima nata in casa Mini. Sorella minore di Mini Hatch, la nuova Paceman, come recita il nome, vuole essere portabandiera delle sportive della sua famiglia arricchendosi di dettagli che, nonostante il marcato family feeling con il brand, la rendono unica e innovativa. A cominciare dal nome scritto sul portellone posteriore, pronto a sottolineare l'identita' di una vettura che vuole a tutti i costi distinguersi dalla massa. Ed e' proprio ad un pubblico prettamente maschile, dandy ma non egocentrico, che si rivolge la nuova Paceman, che dopo essersi svelata a Ginevra arriva nelle concessionarie per il porte aperte il prossimo weekend. 
La Paceman, la prima sports activity coupe' nel segmento premium delle vetture compatte di piccola cilindrata, e' disponibile con quattro differenti motorizzazioni, anche in versione All4, ad un prezzo che oscilla tra i 24.500 ed i 31.500 euro (per la versione presentata a Detroit John Cooper Works All4 da 218 CV, che sara' introdotta solo in un secondo momento, il prezzo e' di 37.150 euro). 
La Paceman, dallo spiccato gokart feeling, si distingue dal resto della gamma per il tetto piu' spiovente di 4,3 centimetri. 
All'esterno quello che balza agli occhi e' la muscolosita' delle linee, ancor piu' marcate anche sulle portiere laterali. I finestrini sono piu' larghi e spioventi, il side scuttle laterale evidenzia il modello. Al posteriore i fari sono orizzontali e non a cerchio: e' la prima volta che accade nella gamma Mini. 
Le dimensioni contenute esaltano la compattezza ma sottolineano la grande abitabilita' di questa vettura quattro posti secchi: lunga come una Countryman (4.110 mm), la nuova Paceman e' alta 1.541 e larga 1.789 mm, caratteristiche che le consentono di disporre di una capacita' di carico di 330 litri, che diventano 1080 abbattendo i sedili posteriori. All'interno l'ellisse della portiera e' piu' allungata e anche in questo caso e' possibile disporre del center rail, il binario che consente di sistemare oggetti e smartphone tenendoli sempre a portata di mano.     Al momento del lancio della Mini Paceman vengono offerti quattro potenti e efficienti motori a benzina e diesel. La gamma varia dalla Mini Cooper D Paceman (82 kW/112 CV) alla Mini Cooper Paceman (90 kW/122 CV), alla Mini Cooper SD Paceman (105 kW/143 CV) fino alla Mini Cooper S Paceman (135 kW/184 CV). In un secondo tempo e' prevista l'integrazione della gamma di modelli con la Mini John Cooper Works Paceman. Dopo la Mini Countryman la sports activity coupe' e' il secondo modello equipaggiabile a richiesta con il sistema di trazione integrale ALL4.      Ampia la possibilita' di personalizzazione di quest'auto: sono migliaia infatti le combinazioni differenti che si possono ottenere alle quali oggi si aggiungono anche tre nuove colorazioni per gli esterni: tra le novita' assolute del modello l'introduzione dei cerchi da 19''.  
