#titolo Celli (Enit), bisogna colpire l' immaginario - In Viaggio
  ROMA - "Il 72% delle notti passate in Italia dai turisti stranieri avviene in sole 5 Regioni: Veneto,  Trentino, Toscana, Lazio, Lombardia. C'é una concentrazione altissima e quindi c'é una esigenza di vedere che tipo di prodotti innovativi si possono introdurre". Così il presidente dell'Enit, Pier Luigi Celli, al FORUM ANSA.  
"C'é una forte focalizzazione su turismo dei laghi; bisogna rivitalizzare prodotti che colpiscano l'immaginario. I nuovi turisti sono poco informati, ma nei prossimi 10 anni aumenterà la quota di turisti esperti e con budget maggiori e bisogna offrire prodotti che catturino l'attenzione di persone più esperte e con budget più alti".  
"C'é un marketing da inventare, non si può offrire solo un prodotto tradizionale": così il presidente dell'Enit, Pierluigi Celli, sui turisti stranieri, soprattutto provenienti dai Paesi emergenti. "Nel 2010 nel mondo vi furono 890 milioni di viaggi - ha detto - nel 2020 i viaggiatori saranno 1 miliardo e 350 milioni, di cui 700 milioni provenienti da Paesi nuovi. Ci sono però pochi voli dalla Cina all'Italia e moltissimi che arrivano a Francoforte. E' difficile mettere a punto progetti turistici se non c'é un flusso adeguato di turisti".  
