#titolo Muore dopo cura antibiotici, Pm apre inchiesta - Cronaca
  ROMA - La Procura di Roma ha aperto una inchiesta per la morte di Linda Sabatini, 36 anni, morta il 9 marzo scorso dopo un lungo calvario iniziato nell'ottobre scorso quando alla donna, affetta da 'Sensibilità chimica multipla' una gravissima forma di intolleranza a molte sostanze chimiche (detersivi, disinfettanti, profumi e farmaci), venne somministrato dell'antibiotico per combattere un problema ai denti. Il procedimento, coordinato dal procuratore aggiunto Leonardo Frisani, è contro ignoti ma gli inquirenti ipotizzano il reato di omicidio colposo. I familiari della ragazza, alla luce del peggioramento repentino delle sue condizioni, avevano lanciato l'allarme ma a Roma non avrebbero trovato negli ospedali aree attrezzate per accogliere la donna che, a causa della sua intolleranza, non poteva stare in aree non protette o bonificate.  
