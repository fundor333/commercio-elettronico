#titolo Ostriche e gamberetti, occhio alle truffe di Capodanno - Stili di vita - Salute e Benessere
     (ANSA) - ROMA, 31 DIC - Capodanno, scocca l'ora del cenone e
la relativa corsa all'acquisto di gamberi, branzini e ostriche. Ma e' proprio questo il momento in cui, impennandosi la domanda
di pesce e crostacei, cresce il numero di frodi commerciali. Nonche' il rischio di incappare in prodotti di scarsissima
qualita'. ''In questi giorni occorre fare attenzione e
rivolgersi a rivenditori di assoluta fiducia'', sottolinea
Valentina Tepedino, veterinario e direttore di Eurofishmarket,
societa' specializzata nella consulenza, informazione e ricerca
nel settore dei prodotti ittici.    ''Le accortezze riguardano sia il pesce fresco che quello
congelato. Nel primo caso infatti spesso vengono vendute, a
prezzi stellari, specie alternative e meno pregiate al posto di
quelle effettivamente richieste dal cliente: succede spesso con
il gambero rosso dell'Atlantico, spacciato per quello piu'
nobile del Mediterraneo. Nel secondo caso, e l'ho visto fare
piu' volte sotto i miei occhi, il prodotto congelato non viene
decongelato in maniera opportuna, e cioe' in una cella
frigorifera ad una temperatura tra lo 0 e i 4 gradi, bensi' con
metodi frettolosi, come un getto d'acqua corrente dentro un
secchio''. La fregatura insomma e' dietro l'angolo, specie in un
paese come il nostro dove a fronte del migliaio di prodotti
commercializzati (sia locali che d'importazione, tra pesci,
crostacei e molluschi) le specie richieste sono poco piu' di una
decina. Come difendersi? ''Innanzitutto controllare che le
etichette siano ben chiare'', continua Tepedino, ''e che
riportino la denominazione esatta del pesce (e cioe' il nome che
la legge gli ha dato), la sua origine, il metodo di produzione e
se sia stato decongelato. Da sfatare poi la convinzione che le
taglie piccole siano necessariamente le piu' pregiate. Da
evitare assolutamente le cassette per il misto da zuppa con
esemplari sotto i 7 cm: sono vietate e continuare ad acquistarle
significa non garantire alle prossime generazioni il consumo di
pesce''. Diffidare poi delle polpettine di bianchetti di cui
sono pieni i ristoranti: ''la cattura dei bianchetti di sardine
e' vietata anch'essa da piu' di un anno e quelli in circolazione
- avverte l'esperta - non sono altro che 'falsi' provenienti
dalla Cina''. 
(ANSA).
