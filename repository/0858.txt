#titolo La sfida infinita - Mondiali Sudafrica

  Dovrebbe essere una partita obbligatoria in ogni mondiale. “Noi e Loro”, la storia di un amore impossibile, la contesa tra fratelli diversi: Italia-Germania è la pietra miliare, la sintesi della storia del calcio, l’appuntamento imprescindibile che si ripete (che mondiale sarebbe senza Italia-Germania?), che coinvolge e fa schierare appassionati di tutto il mondo, non lascia nessuno distante e agnostico. 
 Il derby del mondo è sempre nostro. A 36 anni dal 4-3 dell’Azteca, a 24 anni dal 3-1 del Bernabeu, Italia e Germania regalano al mondo intero un’altra serata epica, da film, da romanzo. Nella fortezza finora inespugnata di Dortmund, la Germania euforica di Klinsmann affronta la sua bestia nera di sempre, l’Italia. 60 mila tedeschi nello stadio, 80 milioni al di fuori degli spalti, spingono la propria squadra verso il sogno della finale di Berlino. Lippi e gli Azzurri hanno tutto contro, la stampa di casa irride gli italiani con gli stereotipi della pizza e del “siete parassiti”. Ma è solo paura, ultima occasione tedesca per esorcizzare un nemico più grande, di cui si conoscono calcisticamente virtù e valori in un nascosto complesso di inferiorità. Paura di una Italia forte, convinta, insuperabile. 
 Partita bellissima, o forse è chi ci partecipa con l’anima che la vede così, la migliore del mondiale. Sciabolate a destra e manca, calcio che racchiude le caratteristiche delle due culture. Folate furiose dei bianchi, gioco fatto di lampi e luci per gli azzurri: Podolski e Klose incutono sempre paura. Pirlo e Gattuso si mangiano Ballack e Kehl. Cannavaro è la muraglia davanti alla saracinesca Buffon, ma dall’altra parte c’è un superLehmann che fa il fenomeno ed è il migliore dei suoi. L’Italia gioca meglio, è più forte, ma il Westfalenstadion resiste e spinge i tedeschi che sfiorano anche il gol senza meritarlo. I novanta minuti si esauriscono e il pensiero ritorna a quella serata di 36 anni fa, al supplementare più incredibile di sempre. Il calcio siamo noi, siamo il bene e il male del pallone, l’alfa e l’omega, ripetono dopo 90’ Italia e Germania. 
 Nel primo tempo supplementare non c’è neanche il tempo di riflettere sulla stanchezza dei tedeschi reduci da altri 120’ con gli argentini, sui cambi di Lippi che ha coraggio da vendere e schiera quattro attaccanti. L’Italia subito in apertura blocca in gola l’urlo liberatorio: Gilardino e Zambrotta colpiscono due pali a Lehmann battuto, Borowski spella le mani di Buffon. Italia e Germania sono due pugili nell’ultimo round, dolori ovunque, ma nelle mani quel colpo che può uccidere in ogni momento. Non è questa una partita che si può vincere ai punti, i minuti passano e si intravedono i calci di rigore, come se si assegnasse alla sorte e al caso il verdetto che gli uomini non si sentono di dare. 
 Ma sono gli uomini, sono i calciatori a voler lasciare l’impronta nell’ennesima sfida del secolo dei mondiali: in partite come Italia-Germania ci può essere spazio solo per la rete di Rivera, l’urlo di Tardelli, il no impazzito di Fabio Grosso che a due minuti dalla fine, a due minuti dai calci di rigore, realizza il capolavoro della sua vita. Nel gol che vale la finale di Grosso c’è il piede saggio di Pirlo che con un tocco lo trova libero in area tra le nebbie della stanchezza e le gambe degli avversari. Ma la palla a girare che porta gli Azzurri a Berlino è un capolavoro, è un fantastico gol, che Grosso stesso celebra con la sua corsa verso il centrocampo immortalata dalle riprese e il suo “…no, no, non ci credo, non può essere vero…”, non può essere vero che sia stata la mia classe operaia a portare l’Italia in paradiso. 
 E allora, dopo il sigillo alla Del Piero di un terzino che una volta in serie C faceva il trequartista, la lunga palla a cercare proprio Pinturicchio quasi a tempo scaduto riporta i valori del calcio al posto giusto. La sgroppata di Alex conclusa con un colpetto da biliardo, alla Del Piero, a scavalcare Lehmann è la ricompensa al genio del pallone, a cui si inchinano stremati anche i tedeschi, bianchi in volto, sconfitti per l’ennesima volta, distrutti da questa classe immensa. 
 La stessa classe che regala Zidane alla Francia e che consegna la finale di Berlino alla Vecchia Guardia di Zizou. Basta un gol su rigore del grande Zinedine per battere il solido Portogallo nell’altra semifinale di Germania 2006. Tra lo scetticismo generale i francesi raggiungono un traguardo insperato otto anni dopo la vittoria di Parigi: ma Vieira, Thuram e compagni in questa cavalcata a luci spente hanno eliminato Spagna, Brasile e Portogallo, tre fior di squadre. L’artefice di questa impresa è Zizou, all’ultima spiaggia calcistica della sua vita: ha già detto che dopo il mondiale attaccherà le scarpe al chiodo, ma l’ultima carica di Waterloo sarà contro gli Azzurri. Non sarà la sfida infinita come contro i tedeschi, ma un vero regolamento di conti tra vecchi parenti serpenti.  
