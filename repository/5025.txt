#titolo 220 eurodeputati, basta finanziamenti a estrema destra - La voce degli Eurodeputati - ANSA Europa
     (ANSA) - BRUXELLES, 30 GEN - Stop ai finanziamenti europei
per due partiti europei di estrema destra, lo European Alliance
for Freedom (Eaf) e lo European Alliance of National Movements
(Eanm), ai quali aderiscono tra gli altri il Front National di
Jean Marie e Marie Le Pen, gli italiani della Fiamma Tricolore,
gli indipendentisti inglesi dell'Ukip. La proposta di ritiro dei
fondi e' stata lanciata dal capogruppo dei social-democratici
(S&D) al Parlamento europeo, l'austriaco Hannes Swoboda, ed e'
stata firmata da oltre un quarto dei parlamentari, la maggior
parte degli S&D, ma anche dei Verdi, dei liberal-democratici
dell'Alde con il capogruppo Guy Verhofstadt e la francese Sylvie
Goulard (coautrice con Mario Monti del libro 'La democrazia in
Europa') e da cinque svedesi del Ppe tra i quali Anna Maria
Corazza Bildt, moglie del ministro degli esteri Carl.    La richiesta di cancellazione dei finanziamenti per i due
partiti e le fondazioni ad essi collegati e' stata presentata al
presidente del Parlamento, Martin Schulz, e sara' discussa
giovedi' prossimo alla conferenza dei presidenti a Strasburgo. Lo Eaf e lo Eanm hanno finanziamenti europei che per il 2013
sono stati da 385.323 euro ciascuno, le fondazioni a loro
collegate (rispettivamente la European Foundation for Freedom e
la European Identities and Traditions) quest'anno hanno ottenuto
219.233 euro ciascuna. (ANSA).
