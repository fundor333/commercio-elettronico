#titolo Sottostimata mortalita' foreste tropicali nel bilancio CO2 - Clima - Ambiente&Energia
  ROMA - L'attuale bilancio dell'anidride carbonica (CO2) nell'atmosfera sottostima la mortalita' degli alberi delle foreste tropicali fino al 17%: nel cuore dell'Amazzonia, per esempio, ogni anno cadono mezzo milione di alberi che non vengono tenuti in conto, insieme a tutta la CO2 che non possono piu' assorbire oltre a quella che a loro volta liberano nell'aria durante la decomposizione. 
Lo dimostrano i dati raccolti dai ricercatori californiani del Lawrence Berkeley National Laboratory, pubblicati sulla rivista dell'Accademia americana delle scienze Pnas. Dunque non e' sempre vero che fa piu' rumore un albero che cade che una foresta che cresce, specie quando si parla di calcoli che servono a valutare il ruolo dei polmoni verdi del pianeta nel bilancio della CO2. I ricercatori del Berkeley Lab lo hanno dimostrato studiando un'area di oltre 2.500 kmq intorno alla citta' brasiliana di Manaus, nel cuore dell'Amazzonia centrale.  
Mettendo in relazione le immagini raccolte in 20 anni dal satellite Landsat con le osservazioni fatte sul campo, hanno scoperto che finora il numero degli alberi morti per cause naturali (siccita', vento e roghi) e' stato sottostimato del 9-17%. In pratica sarebbero stati 'dimenticati' quasi mezzo milioni di alberi che muoiono ogni anno in questa zona: cosi' mancherebbe a bilancio non solo la CO2 che non possono piu' assorbire, ma anche la CO2 che invece immettono nuovamente in atmosfera durante la loro decomposizione. 
Se questi risultati fossero validi per la maggior parte delle foreste tropicali, allora bisognerebbe rivedere al ribasso il loro contributo nel sequestro della CO2 atmosferica, con importanti conseguenze anche sul riscaldamento globale.  
