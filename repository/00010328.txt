#titolo City si riscatta, United risponde ai 'cugini' - Calcio
Il City cala il tris, sul campo del Newcastle, riscattando la sconfitta casalinga nel derby del vertice della Premier League, e lo United risponde, superando agevolmente in casa il Sunderland grazie ai gol di van Persie, Cleverley e Rooney. Nulla cambia, quindi, nelle prime due posizioni della classifica, dopo la 17/a giornata. I 'Citizens' inseguono la vetta sempre a 6 punti, ma Roberto Mancini può tirare un sospiro di sollievo, perché Aguero, Javi Garcia e Yayà Touré gli regalano una vittoria molto importante sotto il profilo psicologico. Unica nota stonata il nuovo mancato utilizzo di Mario Balotelli, che non va nemmeno in panchina. Il suo rischia di diventare un caso. Crolla il Liverpool, in casa contro l'Aston Villa, mentre il QPR, con l'ex interista Julio Cesar in panchina per scelta tecnica, conquista la prima vittoria in campionato.  
