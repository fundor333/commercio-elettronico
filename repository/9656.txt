#titolo Alfa Romeo presenta Giulietta e MiTo negli Emirati - Industria e Mercato - Motori
  DUBAI - Con una escursione dai piatti e desertici scenari di Dubai fino ai rocciosi e piu' impervi panorami di Hatta, 160 km piu' a Nord, Mito e Giulietta di Alfa Romeo entrano ufficialmente nel mercato degli Emirati Arabi Uniti, ultima tappa della strategia di consolidamento ed espansione del gruppo Fiat Chrysler in Medio Oriente. 
"Nel 2012 e' stata la volta di Bahrein ed Arabia Saudita che sono andate ad arricchire la nostra presenza regionale in Qatar, Kuwait, Libano e Palestina", ha detto all'Ansa Jack Rodencal, direttore di Fiat Chrysler per il Medio Oriente, aggiungendo che "per il 2013 sono previste le aggiunte di Oman, Giordania ed Iraq". La presenza del gruppo in Medio Oriente si e' costantemente consolidata negli ultimi tre anni, con una crescita, nel 2012, pari al 68% contro una crescita media del mercato del 24%. 
Le due Alfa Romeo, che saranno distribuite dai 24 concessionari presenti nella regione, pur mantenendo in ogni dettaglio il concetto, il design e le peculiarita' di Giulietta e MiTo globali, sono state modificate per rispondere alle sfide climatiche dei Pesi del Golfo petrolifero, le cui temperature raggiungono picchi oltre i 50 gradi durante l'estate. 
Giulietta e MiTo, protagoniste di questa giornata, "non sono che l'inizio dell'offensiva Alfa Romeo" nella regione. 
"L'obiettivo e' quello di raddoppiare il volume di vendita del 2011 e raggiungere le 4.200 vetture," ha stimato Louis Carl Vignon, direttore del marchio Alfa Romeo per Europa,  Medio oriente ed Africa. 
Una strategia che nell'era di internet passa anche per i social network: oggi e' stata inaugurata la pagina Facebook per il medio oriente gestita in arabo e in inglese.  
