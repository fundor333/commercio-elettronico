#titolo Lamborghini, con sostegno Audi e' pronta per supersuv Urus - Prove  e Novit√† - Motori
  INGOLSTADT - Lamborghini guarda con accresciuto ottimismo al futuro, non solo per i risultati ottenuti lo scorso anno, con le consegne aumentate del 30%, ma anche per il sostegno che arrivera' nei prossimi anni da Audi AG, il Gruppo tedesco che ha acquisito la Casa del Toro nel 2008.     ''Uno degli elementi di forza di Audi - ha detto ad ANSA Stephan Winkelmann, presidente e AD di Automobili Lamborghini a margine della conferenza annuale di bilancio Audi - e' che ogni marchio che fa parte del Gruppo mantiene una elevata autonomia. E, allargandoci al Gruppo Volkswagen di cui Audi fa parte, il fatto che le strategie puntano a non sovrapporre i vari marchi''. Un'osservazione facilmente collegabile al programma di Lamborghini per una terza linea di prodotto, quella del supersuv Urus, che per alcuni aspetti potrebbe impattare con altri modelli del Gruppo, come il Bentley Falcon, come l'erede del Porsche Cayenne e come la futura generazione dell'Audi Q7. 
Non e' un mistero che Lamborghini sia pronta a far scattare il programma per il suo hyper 4x4. Nell'evento organizzato a Monaco, nella serata precedente la conferenza Audi, Urus e' stato esposto sul palcoscenico accanto all'iconica Miura, un' anticipazione delle manifestazioni che a maggio celebreranno i 50 anni della Casa e un link tra passato e futuro della Lamborghini.  E le probabilita' che, entro tempi stretti, Volkswagen dia luce verde al programma Urus sono molte, cosi' come sottolineato dal magazine Automobile Produktion che ha interpretato questa scelta di Audi - Urus al posto della Aventador Roadster - come un forte segnale di ''approvazione'' del top management tedesco. 
''Credo che il mercato mondiale abbia bisogno di un modello come Urus'', ha dichiarato Winkelmann ad Automobile Produktion. E Luca De Meo - membro del board di Audi con responsabilita' globale per marketing e vendite - parlando della Urus nello stesso evento Audi, ha sottolineato che ''esiste una fascia di clienti che vuole salire in una Lamborghini, anziche' scendere''.     Per Urus verra' utilizzata la piattaforma modulare del Gruppo, gia' scelta per la prossima generazione della Q7, ma ''caratteristiche ed emozioni di guida - ha detto il CEO della Casa del Toro - saranno da vera Lamborghini''. 
''Per il momento il reparto della ricerca e sviluppo, dove nascera' Urus e dove, prima del suv, nascera' un altro modello di serie - ha precisato Winkelmann - e' impegnato nel completamento della piccola serie delle Sesto Elemento. Poi tocchera' ai tre esemplari, tutti gia' venduti, della Veneno''. 
Parlando della piu' incredibile supercar mai uscita da Sant'Agata, Winkelmann non ha nascosto grande soddisfazione per l'accoglienza riservata a Ginevra alla Veneno ''che e' stata realizzata anche per incrementare la notorieta' del nostro brand''. 
In una nota Lamborghini evidenzia i risultati ottenuti da questa hypercar al recente Salone di Ginevra. ''A una settimana dall'anteprima mondiale - si legge - la Veneno si puo' a tutti gli effetti definire la regina incontrastata della kermesse elvetica, risultando la vettura con la piu' alta percentuale globale di copertura sui media tradizionali, sul web e sui social network, con un totale, secondo la ricerca di Prime, di quasi 25 milioni di contatti media nei giorni stampa''. 
Analizzando esclusivamente il web, Lamborghini ricorda che ''la Veneno vanta il post piu' apprezzato di Facebook, pubblicato il 5 marzo e visualizzato da oltre 3 milioni di utenti, con 108.096 like, 24.610 condivisioni e 3.425 commenti. Su Youtube, il video della presentazione della Veneno durante la Group Night e' stato oggetto ad oggi di oltre 4 milioni visualizzazioni. Anche il sito auto100.com piazza la Lamborghini Veneno come prima vettura dell'esposizione e la Lamborghini come secondo marchio''.  
