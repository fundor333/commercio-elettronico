#titolo Fiaccolata sci solidale sulle nevi di Pila - Spettacoli e Sport
  (ANSA) - AOSTA, 12 GEN - ''Un evento scenografico ed emozionante che traccera' di rosa il manto bianco di Pila fra le vette piu' alte d'Europa: protagonisti saranno gli appassionati della montagna, dello sci e tutte le persone che credono nella solidarieta'''. Cosi' viene presentata la prima edizione di 'I light Pila', fiaccolata sugli sci e non solo, aperta alla partecipazione di tutti, in programma sabato 2 febbraio nella localita' turistica sopra Aosta. 
Si tratta di una manifestazione di sport e solidarieta', il cui ricavato sara' interamente devoluto a Susan G.Komen Italia, organizzazione senza scopo di lucro che opera nella lotta ai tumori del seno. Il costo dell'iscrizione e' di 12 euro. Ciascun partecipante scendera' lungo le piste, nel tardo pomeriggio, con una fiaccola a led rosa, simbolo della manifestazione. 
Gli iscritti potranno vivere un'intera giornata sulla neve a tariffe ridotte (30 euro lo skipass) in uno 'ski village' con musica, animazione e informazione. La fiaccolata prendera' il via alle 18. Tutti i partecipanti dovranno raggiungere le baite sulle piste entro le 17.30 e, in attesa della partenza, verranno offerti vin brule' e te caldo. I maestri di sci coordineranno poi i diversi gruppi di discesa. All'arrivo e' prevista una grande festa e la consegna simbolica del ricavato dell'evento a Komen Italia. (ANSA).  
