#titolo Il vetro racconta, l'ambiente spiegato dai ragazzi - Consumo & Risparmio - Ambiente&Energia
  ROMA - Quasi 100 pagine di parole e immagini, che aiutano anche gli adulti a comprendere meglio la spiccata sensibilita' dei giovani sui temi della salute, della tutela dell'ambiente e dell'ecologia, visti attraverso le qualita' trasparenti dei contenitori in vetro. Sono i racconti, basati su un incipit di Stefano Benni, raccolti in un libro 'Il vetro racconta' realizzato in collaborazione con Feltrinelli Kids. 
Il libro raccoglie per la prima volta gli elaborati vincitori e meritevoli del Concorso Scuole GlassTellers - edizione 2012 - promosso da Assovetro e CoReVe (Consorzio recupero vetro). 
Il volume sara' disponibile al pubblico in forma gratuita in occasione della Bologna Children's Book Fair (da lunedi' 25 a giovedi' 28 marzo prossimo) presso lo stand Feltrinelli Kids. 
Sara' inoltre inviato alle scuole italiane, primarie e secondarie di primo grado, che hanno richiesto la partecipazione al concorso nell'edizione 2012 e nell'edizione attualmente in corso.  
