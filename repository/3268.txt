#titolo Osteoporosi, ad aprile visite gratis in 109 ospedali - Sanit√† - Salute e Benessere
  Aprile mese dedicato alla salute delle ossa delle donne italiane: 109 ospedali di 18 regioni apriranno le porte offrendo visite gratuite, esami strumentali e incontro informativi sul tema dell'osteoporosi, una patologia che colpisce una donna italiana su tre dopo i 50 anni. 
L'iniziativa, patrocinata dalla Regione Lombardia e con Stefania Sandrelli quale testimonial, e' stata avviata dall' Osservatorio Nazionale sulla salute della Donna (Onda). Gli ospedali che si metteranno a disposizione sono quelli premiati da Onda con i Bollini Rosa, sorta di certificato di qualita' per i servizi di eccellenza nella diagnosi e nella cura di patologie femminili. 
L'osteoporosi e' una condizione clinica sottodiagnosticata e sottotrattata, spiega Maria Luisa Brandi, professore di Endocrinologia e Malattie del Metabolismo all'Universita' di Firenze. Eppure, oltre cinque milioni di italiani sono a rischio di frattura, un dato che tende ad aumentare parallelamente all' aumentare dell'attesa di vita. Ma sapere che l'osteoporosi e' anche la malattia dell'eta' avanzata piu' prevenibile, fa comprendere quanta strada ci sia ancora da fare. 
E non solo per la salute, ma anche per la spesa, visto che solo di costi ospedalieri il Sistema sanitario spende ogni anno per essa 1,5 miliardi. 
E per Marisa Porrini, professore di Nutrizione Applicata all' Universita' di Milano, ''prevenire l'osteoporosi si puo': con uno stile di vita attivo (imparare a muoversi nelle attivita' quotidiane); una dieta equilibrata, bilanciata, corretta e varia, con alimenti ricchi di calcio, senza dimenticare di esporsi al sole (vitamina D); abolire il fumo di sigaretta e moderare il consumo di bevande alcoliche''. 
Nel mese di aprile, le persone che ricorreranno alle visite gratuite nei 109 ospedali 'a misura di donna' potranno controllare lo stato delle proprie ossa e riceveranno consigli e materiale informativo sulla prevenzione (se sane) o la cura dell' osteoporosi. 
A partire dal primo marzo e fino al 30 aprile e' attivo il numero verde 800 58 86 86, dalle ore 9 alle 18, a cui e' possibile telefonare per ottenere tutte le informazioni sugli ospedali piu' vicini cui rivolgersi. L'elenco delle strutture e' anche pubblicato sul sito www.bollinirosa.it.  
