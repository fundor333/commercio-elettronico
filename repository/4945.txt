#titolo Maro': Di Paola agli indiani, sono militari in missione - Uomini e Mare - Mare
  Â (INDIA) (degli inviati Vincenzo Sinapi e Maurizio Salvi) (ANSA) - KOCHI (INDIA), 16 DIC - Non indossano le uniformi - sia oggi che ieri erano elegantemente vestiti in giacca e cravatta, abbronzati e in forma, nonostante i 297 giorni di ''prigionia'' - ma  Massimiliano Latorre  e  Salvatore Girone  sono ugualmente ''militari italiani in missione''. Lo ha scandito bene il ministro della Difesa,  Giampaolo Di Paola , ai tanti giornalisti indiani che lo braccano da ieri sera, da quando e' atterrato a Kochi da Herat. 
 Per l'ammiraglio-ministro anche questo e' un ''teatro operativo. Come l'Afghanistan''.  Di Paola  non ha avuto incontri ufficiali con le autorita' indiane. La sua e' stata solo una visita, ripete come un mantra, a ''due nostri militari che svolgono ancora in missione. Ieri ho incontrato i soldati schierati in Afghanistan, oggi sono venuto qui a salutare e dire grazie ai nostri fucilieri. La loro missione continua e quindi e' giusto che sia venuto anche in India, come ho fatto con gli altri teatri operativi''. 
 Il ministro della Difesa sembra ottimista sui tempi - 'L'auspicio ovviamente e' quello di vedere la chiusura di questo caso in tempi brevissimi e sono sicuro che ci sara''' ma non nasconde ''rammarico e sorpresa'' per l'impasse. ''Siamo in attesa della decisione della Corte suprema dell'India: siamo assolutamente fiduciosi che questo parere verra' emesso presto, ormai all'inizio dell'anno nuovo, e riconoscera' le ragioni e il diritto dell'Italia''. 
 Tuttavia, aggiunge di Paola, ''nella situazione di oggi, in questo momento, l'auspicio e' che gli venga concesso questo permesso straordinario di recarsi in Italia per le festivita' natalizie. E sono fiducioso che gli indiani, che hanno il senso dell'umanita', possano comprendere questa situazione''. L'ammiraglio e' atterrato ieri sera a Kochi, ha schivato una selva di microfoni e telecamere e, arrivato in albergo, ha cenato con i due fucilieri in un clima allegro e informale. Al termine, i doni: cd, libri (da Forattini a Ian Fleming), due felpe, un foulard e una bandiera col leone del Reggimento firmato dai maro' distaccati in Afghanistan. Da parte di Latorre e Girone al ministro, una spilla del San Marco che gli hanno appuntato sul bavero. 
 Al termine della visita i due maro' si dicono entrambi fiduciosi'' perlomeno di tornare a casa a Natale. E questo, dice Latorre, grazie ''dal costante e continuo interessamento del governo e delle istituzioni italiani. Dall'inizio di questa vicenda il governo e le istituzioni continuano a starci accanto: non solo a noi, ma cosa piu' importante anche alle nostre famiglie in Italia e questo ci rassicura e ci da' ancora piu' fiducia''. ''Qualche giorno fa le nostre famiglie sono state ricevute al Quirinale e questo ci ha dato maggiore serenita'''. Girone, poi, ammette che ''c'e' il desiderio di tornare in Italia. E' forte questo desiderio. Ma sono fiducioso, molto fiducioso, nella risoluzione della vicenda''. 
 Dal canto suo il ministro Di Paola torna a casa ''con il rammarico che la soluzione non si sia ancora risolta, e sorpreso del fatto che il verdetto della Corte tardi cosi' tanto ad arrivare, ma al tempo stesso torno con la serenita' che mi danno Salvatore e Massimiliano. Li vedo, ci parlo e sono rinfrancato dalla loro forza''. (ANSA).  
