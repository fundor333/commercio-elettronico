#titolo Prima giornata, l'Italia impressiona - Speciali
Galles-Irlanda 22-30 
La nazionale irlandese ha preso il largo nei primi 40' grazie alle mete di Zebo ed Healy e ai 13 punti messi a segno da Sexton con due trasformazioni e tre punizioni. Il Galles - che aveva vinto l'edizione 2012 del torneo realizzando il Grande Slam ma che poi aveva subito sette sconfitte consecutive - ha opposto solo un calcio di Halfpenny. All'inizio della ripresa, l'Irlanda ha messo a segno la quarta meta con O'Driscoll (46/a in nazionale per lui) che ha chiuso di fatto la partita e regalando la prima vittoria della squadra del Trifoglio sul Galles dopo tre sconfitte consecutive. Tardiva la reazione dei Dragoni, che hanno segnato tre mete con Cuthbert, Halfpenny e Mitchell ma senza mai impensierire gli ospiti. 
 Inghilterra-Scozia 38-18 La squadra inglese ha dominato l'incontro, grazie soprattutto alla superiorità fisica dei propri avanti, realizzando quattro mete (Ashton, Twelvetrees, Parling e Care) e trovando altri 18 punti dal piede di Farrell. Gli ospiti, costretti per lo più a difendere, hanno segnato con Maitland e Hogg e Laidlaw, mentre Laidlaw ha preso tra i pali solo 8 punti. 
 Italia-Francia 23-18  Questa che Brunel ha trasformato è l'Italrugby forse più bella di sempre, che gioca a viso aperto e si diverte ad andare in campo e manovrare l'ovale alla mano. E che fa  possesso più degli avversari (oggi il 54%) e, stavolta, riesce anche ad essere lucida e concreta: i drop di Orquera (alla fine premiato come migliore in campo) nel primo tempo e di Burton nella ripresa sono stati i momenti che hanno 'spaccato' la partita, e messo la firma su un trionfo che la gente sta ancora celebrando nel terzo tempo del Peroni Village, costretta ad andarsene perché lo stadio stava chiudendo ma pronta a  continuare la festa nei dintorni. L'Italia non solo ha vinto, ma ha anche giocato una delle sue migliori partite da quando è entrata a far parte del 6 Nazioni.  
