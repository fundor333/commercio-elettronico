#titolo Juan Carlos, da 2 a 6 mesi per ripresa  - Mondo
MADRID - Si sta riprendendo re Juan Carlos dopo l'intervento di doppia ernia del disco al quale è stato sottoposto ieri nella clinica La Milagrosa, di Madrid. Il capo dello Stato è stato trasferito oggi dall'unità di cure intensive in reparto, dove "continuerà il decorso postoperatorio immediato", informa il bollettino medico. I medici dell'equipe del neurochirurgo Manuel de la Torre che ha operato il monarca, rimuovendo due segmenti di ernie del disco nella zona lombo-sacrale della colonna vertebrale, stimano da due a sei mesi, il tempo necessario al recupero completo del paziente. 
 La terza operazione cui si è sottoposto il monarca in meno di un anno ha riacceso sui media il dibattito su una possibile abdicazione di Juan Carlos, 75 anni, a favore dell'erede al trono, Felipe, di 45 anni. Potrebbe trattarsi di un'opportunità per rinnovare con un cambio di guardia un'istituzione attualmente ai minimi storici di gradimento degli spagnoli, a causa degli scandali sull'appropriazione indebita di fondi pubblici che coinvolgono il genero del re e marito dell'infanta Cristina, Inaki Urdangarin, ed hanno gettato ombre sulla Casa Reale. Ma anche per la polemica battuta di caccia all'elefante in Botswana di Juan Carlos, nei mesi scorsi, in compagnia della sua presunta ex amante Corinna Sayn-Wittgenstein, mentre il Paese è sferzato dalla recessione, con oltre 5 milioni di disoccupati.  
