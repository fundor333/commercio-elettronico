#titolo Chimica: Ue, da Reach effetti economici positivi per pmi - Industria e trasporti - ANSA Europa
     (ANSA) - BRUXELLES, 5 FEB - Il regolamento Ue Reach per la
registrazione delle sostanze chimiche pericolose, entrato in
vigore cinque anni fa, non solo funziona ma ha avuto effetti
positivi per le imprese del settore. E' quanto emerge da un
rapporto Ue. Non servono quindi modifiche sostanziali, ma solo
una revisione per adeguare alcune norme. ''Misure piu' mirate
per la gestione del rischio e informazioni piu' tempestive sulle
sostanze chimiche presenti sul mercato fanno si' che i rischi
derivanti dalle sostanze registrate a norma del regolamento
Reach siano considerevolmente diminuiti'', spiega Bruxelles,
secondo cui ''la tendenza dovrebbe persistere'' in quanto il
settore ''si adopera costantemente per individuare alternative
alla maggior parte delle sostanze chimiche pericolose''. Finora
le imprese hanno registrato 30.601 dossier all'Agenzia europea
per le sostanze chimiche (Echa), dove sono descritti usi e 
proprieta' di 7.884 sostanze chimiche prodotte o immesse sul
mercato. E anche secondo un'indagine di Eurobarometro, ben il
61% dei cittadini europei ritiene che le sostanze chimiche siano
piu' sicure rispetto a dieci anni fa. Ma soprattutto Reach e'
stato, sottolinea la Commissione, ''un fattore chiave per la
crescita e la competitivita' del settore chimico''. E per
promuovere ulteriormente la competitivita', a breve la Bruxelles
proporra' una riduzione dei diritti di registrazione per le pmi. ''La relazione dimostra che il regolamento funziona'', ha
sottolineato il commissario Ue all'industria Antonio Tajani,
ricordando che ''la partenza e' stata buona, ma c'e' ancora
molto lavoro da fare per garantire un elevato livello di
protezione della salute umana e dell'ambiente''.(ANSA).
