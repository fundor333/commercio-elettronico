#titolo Smog a Venezia, stop barche motore - Rifiuti & Inquinamento - Ambiente&Energia
  VENEZIA - Per la lotta allo smog anche Venezia si fermera', imponendo lo stop alle barche a motore - per la prima volta nella storia - domenica 14 aprile prossimo. 
Lo ha deciso il Comune, che ora, spiega l'assessore all'Ambiente Gianfranco Bettin, sta predisponendo con attenzione l'ordinanza di divieto che interessera' il Canal Grande e i principali rii della citta'. Potranno funzionare ovviamente i mezzi pubblici, cioe' i vaporetti, e quelli di emergenza. Ma le migliaia di barche a motore private e i motoscafi dovranno starsene fermi ai box. Nessun divieto, naturalmente, per gondole e mezzi a remi. 
Il fermo, riferiscono i quotidiani locali, non potra' estendersi al Canale della Giudecca sul quale il Comune non ha giurisdizione. Le grandi navi da crociera, percio', continueranno anche in quella giornata ambientale a transitare davanti a San Marco per raggiungere il porto. 
In ogni caso si potra' vedere una Venezia d'altri tempi. 
''Sara' interessante - dice Bettin - vedere la citta' in 'calma' d'acqua, senza le migliaia di barche a motore che ogni giorno la attraversano causando il moto ondoso''. Il significato sul piano dello smog, secondo Bettin, sara' meno simbolico di quanto si possa pensare, ''perche' anche i motori delle barche danno il loro bel contributo al Pm10 e alle altre emissioni dannose''. 
In contemporanea si terra' la domenica ecologica anche a Mestre (dove il divieto scattera' anche dopodomani, 10 marzo), con il consueto blocco del traffico. Anche a Venezia lo stop alle barche potrebbe restare in vigore per circa 8 ore.  
