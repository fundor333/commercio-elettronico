#titolo De Benedetti: oggi si sentirebbe spaesato - Cronaca
ROMA - ''Gianni subiva il fascino di uomini politici forti. Penso a Lama, a Berlinguer. Berlusconi lo ha incuriosito, niente di piu'. Per sua formazione e convincimento profondo ripugnava ogni forma di demagogia. Credo si troverebbe molto male in questa Italia che ha tanto amato e che e' diventata cosi' piccola anche nei sentimenti e nei desideri. Si sentirebbe spaesato, un principe rinascimentale privato del Rinascimento''. 
 Lo afferma Carlo De Benedetti in un'intervista a Repubblica, ricordando l'Avvocato Gianni Agnelli a 10 anni dalla scomparsa.    De Benedetti spiega le ragioni delle sue dimissioni dalla Fiat. 
 ''Nel '76 me ne sono andato nonostante la richiesta di rimanere fattami sia da Gianni sia da Umberto. Misi sul tavolo dell' Avvocato una scelta drastica: bisogna tagliare subito 25mila persone. Ci penso' due giorni, poi mi rispose: non si puo' fare'', ricorda. 
 ''In quella risposta c'erano l'eredita' morale del nonno, il suo spirito sabaudo, il senso di un impegno preso nei confronti del paese e di Torino e anche il rispetto dell'onore operaio. Dal punto di vista dell'impresa avevo ragione io, da un punto di vista piu' ampio, direi storico e sociale, ha avuto ragione lui''. 
 Parlando del Lingotto, ''credo sarebbe stato affascinato da Marchionne e, in particolare, il ritorno in America della Fiat lo avrebbe eccitato'', dice De Benedetti. ''Ricordo quando intrattenne discussioni serie con Lee Jacocca per un'intesa con la Chrysler. Certamente sarebbe felice di vedere che l'accordo raggiunto da Marchionne ha portato all'acquisizione''.  
