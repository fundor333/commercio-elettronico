#titolo Per pannelli solari 50% detrazione Irpef - Rinnovabili - Ambiente&Energia
  ROMA - L'installazione di impianti fotovoltaici e' tra gli interventi che possono fruire delle detrazioni fiscali Irpef al 50% per le ristrutturazioni edilizie: lo ha riconosciuto l'Agenzia dell'Entrate, che ha accolto l'interpretazione dell'istanza di consulenza giuridica presentata da Anie Confindustria lo scorso ottobre. 
Nel renderlo noto con un comunicato, Anie spiega che l'istanza chiedeva ''la corretta interpretazione dell'articolo 16 bis del DPR 917 del 1986 e, in particolare, che la detrazione gia' applicabile ai lavori di ristrutturazione per gli impianti elettrici, di riscaldamento e idraulici, potesse essere estesa anche alle spese sostenute per l'acquisto e l'installazione di pannelli fotovoltaici per la produzione di energia elettrica fino a 20 kw nominale (le dimensioni piu' tipicamente presenti presso gli edifici residenziali)''. 
''La risposta va incontro alle aspettative del settore'' ha dichiarato Maria Antonietta Portaluri, direttore generale di Anie, aggiungendo che le detrazioni fiscali sono legate alla possibilita' di ottenere un risparmio energetico''.  
