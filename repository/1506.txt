#titolo Il mascara di Lucio - Il poeta del gol
  ROMA - Che occhi, a vederli nei replay! Intensi e anche "marcati", crediamo dal mascara. Si può dire che anche lui abbia ceduto al trucco?  E' probabile. Benintenso da non intendersi come finzione nel gioco, astuzia non proprio corretta quanto accorgimento estetico. Più intenso dunque quel suo sguardo.  
 Così la linea difensiva brasiliana è ancora più "delineata" e Lucio, da ultimo uomo, ne è il possidente. Ché lui, a dirla tutta, ha l'aspetto da "fazendero", come si dice, da possidente che veglia su recinti e coltivazioni. Oh, la coltivazione...! Ovvero la manovra! Ecco, appunto. L'area di rigore è il recinto a cui Lucio tiene di più - proteggere! proteggere! - ma è interessato molto anche all'area di rigore avversaria.  
 Quando si spinge in avanti per concludere di testa - ieri sul gol del compagno di reparto Juan gli era accanto nello stacco - pare proprio un possidente che scenda in città per ballare, per una festa nella quale egli spera di eccellere. Proprio così. Ve ne sono d'altri brasiliani (anche del passato) con le medesime attitudini: Tonino Cerezo, non era forse un esemplare "fazendero", un vero possidente della manovra brasiliana?  
