#titolo Onu: da regime crimini di guerra - Mondo
Le forze governative siriane e le milizie fedeli al regime Shabiha hanno commesso crimini di guerra e contro l'umanità. Lo denuncia il rapporto finale della Commissione di inchiesta dell'Onu. "La Commissione ha trovato fondati motivi per ritenere che le forze governative e gli Shabiha abbiamo commesso crimini contro l'umanità, come omicidi e torture, crimini di guerra e gravi violazioni dei diritti umani e del diritto umanitario internazionale, inclusi omicidi illegali, torture, arresti e detenzioni arbitrari, violenze sessuali, attacchi indiscriminati, saccheggi e distruzione di proprietà ", si legge nel rapporto di 102 pagine degli investigatori indipendenti guidati da Paulo Pinheiro. Anche i ribelli siriani che combattono il regime di Bashar al Assad hanno commesso crimini di guerra, ma le violazioni "non raggiungono la gravità, la frequenza e l'intensità " di quelli perpetrati dall'esercito e dalle forze di sicurezza siriane. Lo denunciano gli investigatori sui diritti umani delle Nazioni Unite che accusano le forze governative di crimini di guerra e crimini contro l'umanità. 
 ATTIVISTI,DECINE MORTI IN BOMBARDAMENTO VICINO ALEPPO   - Almeno 30 persone sono rimaste uccise in un bombardamento aereo delle forze siriane sulla città settentrionale di Azaz, vicino ad Aleppo. Lo hanno riferito attivisti anti-regime in città. "Ci sono decine di vittime, morti e feriti, dopo un bombardamento aereo sulla località di Azaz", vicino alla frontiera turca, ha reso noto l'Osservatorio, ha reso noto l'Osservatorio siriano dei diritti umani (Osdh) 
 SALE BILANCIO ATTENTATO  -  E' di cinque feriti il bilancio dell'attentato in un parcheggio dello Stato maggiore dell'esercito siriano a Damasco, rivendicato dall'Esercito siriano libero (Esl). Lo riferisce un militare sul posto. L'area di stazionamento si trova di fronte all'Hotel Dama Rose che ospita gli osservatori Onu, rimasti illesi. "Ringraziamo Dio che nessuno di loro ha subito il minimo danno nel corso della loro presenza in Siria - ha dichiarato il viceministro degli Esteri Faycal Moqdad -. Riaffermiamo che faremo tutto il possibile per assicurare la protezione della squadra e permetterle di compiere al meglio la sua missione". Secondo quanto constatato dall'Afp, la bomba è stata piazzata dietro un camion cisterna il cui serbatoio è stato sventrato. Diversi veicoli militari sono andati in frantumi, così come i muri e i vetri dell'adiacente edificio del Sindacato degli operati. "Alcune reclute stavano facendo gli esercizi fisici e ricevendo istruzioni come ogni giorno, quando alle 8 c'é stata un'enorme esplosione e una palla di fuoco", ha raccontato un ufficiale. "Alcuni militari sono stati gettati a terra dallo scoppio. Due hanno preso fuoco, un altro è stato colpito da una scheggia della cisterna, altri due giovani sono stati leggermente feriti", ha aggiunto. 
 LAVROV A OCCIDENTE, NON SABOTARE ACCORDO SU TRANSIZIONE  - Il ministro degli Esteri russo Serghei Lavrov ha lanciato un appello all'Occidente a non "sabotare" l'accordo di Ginevra sulla transizione politica in Siria, proposto a fine giugno dall'ex mediatore internazionale Kofi Annan. "Non bisogna sabotare quanto fatto a Ginevra", ha dichiarato Lavrov, citato dall'agenzia Interfax nel corso di una visita in Bielorussia, aggiungendo di voler chiedere ai paesi occidentali di pronunciarsi sul loro sostegno all'accordo e, se lo sostengono, del "perché non lo mettono in atto".  
