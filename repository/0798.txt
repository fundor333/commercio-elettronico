#titolo Stop Ue a cosmetici testati su animali - Istituzioni e UE - Ambiente&Energia
  BRUXELLES - Stop definitivo ai cosmetici testati sugli animali e alla loro commercializzazione in Europa. E' infatti entrato in vigore senza rinvii, a differenza di quanto temuto negli scorsi mesi, il bando totale Ue dei test sugli animali per i prodotti di bellezza, un processo avviato da Bruxelles gradualmente per fasi dal 2003. 
Nessun cambiamento, invece, per le norme che riguardano i test sugli animali in materia di farmaci, cibi o prodotti chimici, che restano quelle attualmente in vigore.  
 E' terminato, dunque, il periodo di graduale eliminazione dei test sugli animali per i prodotti cosmetici in Europa e i cosmetici sperimentati sugli animali non potranno più essere commercializzati nell'Unione europea. 
 In una comunicazione adottata oggi, la Commissione Europea conferma il suo impegno a rispettare il termine fissato dal Consiglio e dal Parlamento nel 2003 e illustra come essa intende continuare a sostenere la ricerca e l'innovazione in questo settore promovendo allo stesso tempo il benessere degli animali. "L'entrata in vigore odierna del divieto completo di commercializzazione costituisce un segnale importante del valore che l'Europa attribuisce al benessere degli animali" osserva il Commissario europeo, responsabile per la Salute e la politica dei consumatori, Tonio Borg. 
 "La Commissione – prosegue Borg - continua a sostenere lo sviluppo di metodi alternativi e a dialogare con i paesi terzi per convincerli a seguire l'Europa sulla stessa strada. Per l'Europa si tratta di un'occasione importante di dare un esempio di innovazione responsabile nel settore dei prodotti cosmetici senza scendere a compromessi sulla sicurezza dei consumatori". 
 La ricerca di metodi alternativi alla sperimentazione animale, spiega la Commissione Europea in una nota, continuerà perché "ancora non è del tutto possibile sostituire la sperimentazione sugli animali con metodi alternativi". Per la ricerca di metodi alternativi la Commissione ha stanziato circa 238 milioni di euro tra il 2007 e il 2011. In base alla direttiva 2003/15/CE, nell'Unione la sperimentazione sugli animali è già vietata dal 2004 per i prodotti cosmetici e, a partire dal 2009, per gli ingredienti presenti nei prodotti cosmetici. Dal marzo 2009 è vietata anche la commercializzare nell'Unione di prodotti cosmetici contenenti ingredienti testati sugli animali. Relativamente agli effetti sulla salute umana contraddistinti da maggiore complessità (tossicità a dose ripetuta, come sensibilizzazione cutanea e cancerogenicità), il termine ultimo per il divieto di commercializzazione era stato prorogato fino all'11 marzo 2013.  
