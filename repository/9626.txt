#titolo Esplosione di alghe nell'Artico - Terra e Poli - Scienza&Tecnica
  Una vera e propria esplosione di alghe sotto i ghiacci dell'Artico è stata osservata dopo lo scioglimento da record avvenuto nell'estate del 2012. Lo indica lo studio coordinato dall'Istituto tedesco per la ricerca polare e marina Alfred Wegener, pubblicato sulla rivista Science. 
Questo stravolgimento dell'ecosistema è stato osservato da un gruppo di ricercatori provenienti da 12 nazioni, che alla fine dell'estate 2012 hanno attraversato l'Artico centrale a bordo della nave rompighiaccio Polastern. 
Grazie a un robot sottomarino telecomandato e ad altre sofisticate apparecchiature, sono riusciti a identificare l'alga incriminata: è un'alga unicellulare (diatomea) chiamata Melosira arctica, che ha formato dei lunghi filamenti appesi al di sotto dei ghiacci a diverse latitudini. 
Sempre più spesso questi aggregati si staccano e cadono verso il fondale marino: in questo modo hanno iniziato a formare delle chiazze dal diametro che può raggiungere 50 centimetri, che coprono fino al 10% del fondale e che richiamano numerosi invertebrati, come i cetrioli di mare e le stelle serpentine. 
I ricercatori ipotizzano che questa crescita anomala sia dovuta al sempre più frequente distacco dei filamenti di alghe dai ghiacci in scioglimento, oltre che alla maggiore quantità di raggi solari che hanno potuto penetrare i ghiacci a causa dell'assottigliamento record registrato la scorsa estate. I cambiamenti climatici starebbero dunque determinando una rapida rivoluzione dell'ecosistema artico fino a notevoli profondità, influenzando anche la biodiversità e il ciclo del carbonio.  
