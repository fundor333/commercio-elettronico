#titolo Toyota, a salone di Ginevra nuovo i-Road per guida in citta' - Prove  e Novit√† - Motori
  GINEVRA - Un nuovo concetto di mobilita' sbarca in anteprima mondiale sullo stand Toyota al salone di Ginevra. Si chiama Toyota i-Road, un personal mobility vehicle tre ruote, compatto e a trazione elettrica, con due comodi posti coperti.      Questo veicolo, a propulsione elettrica, si distingue grazie alla tecnologia 'Active Lean' per i movimenti verticali delle ruote, offrendo un'esperienza di guida intuitiva, con un'autonomia di 50 km per singola ricarica. 
Lungo 2.350 mm, alto 1.445 mm e con un passo pari a 1.700 mm, la larghezza del Toyota i-Road  si attesta a soli 850 mm, in linea con i convenzionali mezzi a due ruote.       La trasmissione elettrica restituisce un livello di emissioni pari a 0 ed e' equipaggiata con una batteria agli ioni di litio che fornisce energia ai due motori elettrici da 2 kW installati tra le due ruote anteriori. Riuscendo a unire accelerazione ad un funzionamento silenzioso, il nuovo PMV di Toyota possiede un'autonomia di guida pari a 50 km, con la possibilita' di ricarica mediante una presa di corrente domestica in soli 180 minuti. 
Il cuore di questo veicolo sta tutto nella tecnologia 'Active Lean'. Il sistema presenta un attuatore e un ingranaggio d'inclinazione montati immediatamente sopra la traversa della sospensione anteriore, collegati da una forcella alle ruote anteriori. Una centralina ECU serve a calcolare l'inclinazione necessaria in base alla rotazione dello sterzo e alle informazioni relative al sensore di posizione e alla velocita' del veicolo. Cosi' facendo, il sistema muove automaticamente le ruote in senso verticale e in direzioni opposte, applicando l'inclinazione necessaria da contrapporre alla forza centrifuga che viene a crearsi durante le curve. 
Offrendo un raggio minimo di sterzata pari a soli 3,0 metri, il sistema funziona anche in caso di guida su superfici irregolari.       Dal momento che il sistema 'Active Lean' elimina la necessita' di poggiare i piedi sulla superficie stradale, sara' possibile equipaggiare il Toyota i-Road con una struttura chiusa e impermeabile. 
Questo consentira' non soltanto la guida del nuovo PMV di Toyota senza il bisogno di indossare il casco, ma anche di godere di un ambiente di bordo molto simile a quello di un'automobile, con tutti i benefici delle comodita' come ad esempio l'illuminazione interna, il riscaldamento, il sistema audio e la connettivita' Bluetooth per i telefoni cellulari. 
Le dimensioni compatte, la manovrabilita', la comodita' nei parcheggi, i tempi di ricarica ridotti e la disponibilita' del doppio formato, sia aperto che cabinato, sono tutte caratteristiche che rendono il nuovo veicolo elettrico di Toyota la soluzione ideale per spostarsi in citta', senza compromettere la liberta' di movimento e senza dimenticare la riduzione delle emissioni di CO2, NOx e Particolato.  
