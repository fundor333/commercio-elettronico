#titolo Nigeria: marinai liberati; Confitarma si rallegra - Shipping e Cantieri - Mare
  (ANSA) - GENOVA, 9 GEN - ''L'anno non poteva iniziare con una notizia migliore'': lo dichiara  Paolo D'Amico  Presidente della  Confederazione Italiana Armatori  in merito alla liberazione dei marittimi di Asso21 rapiti in Nigeria lo scorso 23 dicembre. Il presidente di Confitarma ribadisce poi l'urgenza di una normativa per l'imbarco delle guardie armate a bordo delle navi battenti bandiera italiana. 
''Con grande e sincera gioia - afferma D'Amico - mi associo alla felicita' delle famiglie dei marittimi e di Mario Mattioli, armatore dell'Asso21 e Vicepresidente di Confitarma, per la liberazione dei nostri connazionali. Tale vicenda e' l'ennesimo esempio delle difficolta' che ogni giorno le nostre navi e i nostri equipaggi devono affrontare nei mari infestati dai pirati. C'e' una preoccupante recrudescenza del fenomeno. Ormai senza protezioni adeguate, e' quasi impossibile trovare equipaggi disposti a navigare nelle aree a rischio. Attendiamo che venga al piu' presto completata e resa operativa la normativa per l'imbarco delle guardie armate a bordo delle navi di bandiera italiana''.(ANSA).  
