#titolo Basilicata, Consorzio Bradano investe 13 mln per rete irrigua - Acqua: Dalle Regioni - Ambiente&Energia
  MATERA - Il Consorzio di Bonifica di Bradano e Metaponto realizzera', con il Piano di sviluppo rurale 2007-2013, investimenti per complessivi 13 milioni di euro per migliorare l'efficienza della rete irrigua. Lo ha reso noto il presidente del Consorzio, Angelo Carriero. 
Le risorse fanno parte della misura 125 destinata ai Consorzi, per complessivi 20 milioni di euro. La Regione Basilicata ha finanziato e approvato cinque progetti del consorzio. Riguardano la sostituzione di condotte (per 7,3 milioni di euro) sull'intero comprensorio, la rivisitazione della rete nei territori di Matera e Montescaglioso per 4,6 milioni di euro; la sostituzione di condotte nella Valle del Sauro-Stigliano per 430 mila euro, di tratti di canalette con tubazioni in agro di Tursi per 570 mila euro e la sostituzione di tubature danneggiate nel territorio di Pisticci-San Basilio per 200 mila euro. 
''Siamo gia' al lavoro - ha detto Carriero - per predisporre i bandi. Abbiamo chiesto,inoltre, ai funzionari della Regione di Basilicata di individuare una misura specifica per la manutenzione straordinaria della rete dei canali, estesa per 1.500 chilometri, per la quale occorrerebbero circa cinque milioni di euro''.  
