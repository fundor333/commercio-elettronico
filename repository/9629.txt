#titolo Nautica: Sciallino guarda a mercato cinese - Nautica e Sport - Mare
  (ANSA) - GENOVA, 18 GEN - Anche  Sciallino , lo storico cantiere navale ligure produttore di imbarcazioni da diporto, guarda a oriente e firma con una società cinese un accordo per promuovere i suoi prodotti in Cina. Lo annuncia lo stesso cantiere precisando che l'intesa è stata firmata con la società  Dalian DBF Yacht Club Co., Ltd,  uno dei più prestigiosi rivenditori operanti nel campo della nautica in Cina. 
 Non si ferma qui però la strategia internazionale intrapresa dalla nuova compagine societaria di Sciallino che ha di recente aperto una sede a Milano. Altre due partnership sono state infatti siglate, una negli Stati Uniti con la  Rudders & Moorning Yacht Sales  (broker con sede a Bristol e Newport, Rhode Island, collegato con altri 50 intermediari indipendenti americani), e una in Scozia con la  West Coast Yachting . 
 ''Guardiamo alle sfide dell'attuale scenario globale - spiega Carlo Bassi, manager e azionista di Sciallino - come a una straordinaria opportunità per diffondere il concetto del Made in Italy, del lusso inteso come ben-essere, attraverso partner locali che condividano la nostra filosofia e non si limitino a una mera rappresentanza dei nostri prodotti''. Questi tre accordi internazionali vanno ad aggiungersi a quelli siglati in questi giorni in Italia con due nuovi concessionari in Lazio (Aquilani Nautica S.r.l.), e in Campania (Marino Yacht S.r.l.). (ANSA).  
