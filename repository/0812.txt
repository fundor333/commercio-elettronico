#titolo Fumo: scesa da 46% a 28% esposizione a fumo passivo in Ue - Altre news - ANSA Europa
     (ANSA) - BRUXELLES, 22 FEB - Diminuisce l'esposizione al fumo
passivo in Ue. E' quanto emerge da un rapporto pubblicato oggi
dalla Commissione. Nel 2012 la percentuale di esposizione e'
stata del 28%, una cifra giudicata in forte ribasso rispetto al
46% del 2009. Secondo il commissario alla Salute Tonio Borg lo
studio pubblicato oggi dimostra come gli stati membri ''hanno
fatto costanti progressi nel proteggere i loro cittadini contro
il fumo passivo. La situazione varia molto da Paese a Paese, ma
per un'Europa senza tabacco il cammino e' ancora lungo''. In Italia, dove la legislazione antifumo e' in vigore dal primo
gennaio 2005, secondo l'Eurobarometro 2012 l'esposizione al fumo
passivo dentro i bar nelgi ultimi sei mesi e' stata dell'11%,
nei ristoranti del 7% mentre schizza al 41%, pure se
''occasionalmente'', sul posto di lavoro. In base ai dati
raccolti da Bruxelles, nel complesso tra il 2005 e il 2011 sono
stati fatti 22mila controlli in tutto il paese, in base a cui
sono state comminate 1.478 sanzioni (pari al 6,7%). Tra queste,
554 (2,5%) per aver fumato dove era non era permesso e 924
(4,2%) per non aver applicato dovutamente il divieto di fumo
(mancanza o irregolarita' dei cartelli, spazi per fumatori
ventilati e cosi' via). L'Italia segnala a Bruxelles di avere
poi riscontrato difficolta' nel far rispettare il divieto di
fumo in luoghi specifici come prigioni, ospedali psichiatrici,
ricoveri e negli spazi pubblici all'aria aperta.  (ANSA).
