#titolo Renault accordo con Algeria per nuovo stabilimento ad Orano - Industria e Mercato - Motori
  ROMA, 21 DIC - Renault sbarca massicciamente in Algeria confermando, dopo l'operazione Tangeri in Marocco, la propria visione strategica nei confronti dei Paesi del Bacino del Mediterraneo. La Casa francese e la Societa' Nazionale di Veicoli Industriali (SNVI), assieme al Fondo Nazionale d'Investimento (FNI) hanno infatti firmato un accordo azionario in vista della creazione di una joint venture (51% detenuto dai partner algerini e 49% detenuto da Renault) che punta a sviluppare una filiera automobilistica in Algeria e sostenere la crescita del mercato. Nella nuova JV con Renault SNVI rappresentera' il 34% delle quote e il FNI il 17%.     In base all'accordo firmato ad Algeri verra' realizzata una nuova fabbrica a Oued Tlelat, a sud ovest di Orano, per la produzione di automobili e veicoli commerciali del Gruppo Renault destinati principalmente al mercato interno. La localizzazione di Oued Tlelat e' stata scelta in base di elementi determinanti per il progetto industriale, come la rete stradale, la manodopera qualificata, la vicinanza al porto di Orano, la sua infrastruttura e la qualita' del suolo.     Lo stabilimento produrra' inizialmente 25.000 veicoli all'anno (7 unita' all'ora) per crescere in una seconda fase fino a 75.000 veicoli all'anno (15 all'ora). In una prima fase sara' destinato alla fabbricazione del modello Symbol di nuova generazione, una berlina tre volumi con caratteristiche specificamente studiate per i mercati emergenti. La capacita' produttiva locale - si legge nella nota ufficiale di Renault - evolvera' in maniera progressiva per garantire lo sviluppo dell'industria automobilistica in Algeria. Uno sviluppo che sara' reso possibile grazie agli investimenti realizzati all'interno dell'impianto (stampaggio lamierati, montaggio carrozzerie, verniciatura) ma anche all'esterno, attraverso la creazione di un tessuto di fornitori locali, supportati dalla stessa Renault. Anche la formazione, che costituisce una chiave di successo del progetto, sara' realizzata con il know-how e la tecnologia di Renault ed utilizzera' uno specifico centro a Tlelat. Renault e' presente sul mercato algerino da ben 90 anni. 
Attualmente opera attraverso Renault Algeria - filiale commerciale detenuta al 100% dalla Casa francese - ed e' leader incontestato su questo Paese da ben 7 anni consecutivi. Renault Algeria possiede la rete piu' estesa del Paese con 64 filiali e 2.000 collaboratori, tutti formati secondo gli standard internazionali della Marca. In un mercato in forte crescita (+ 47,5% a novembre), Renault si sta sviluppando piu' velocemente della media del mercato (+ 53,3%) ed ha oltrepassato il traguardo di 100mila immatricolazioni a novembre 2012 (esattamente 111.075 unita' di cui 70.967 a marchio Renault e 40.108 Dacia). Dallo scorso giugno, l'Algeria e' divenuta il sesto mercato del Gruppo Renault, mentre nel 2011 era al tredicesimo posto.  
