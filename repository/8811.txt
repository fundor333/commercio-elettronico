#titolo Maro': licenza Natale; nuovo rinvio,corte decide domani  - Uomini e Mare - Mare
    (ANSA) - KOCHI, 19 DIC - La Alta Corte del  Kerala  ha disposto un secondo rinvio dell'udienza per l'esame della richiesta dei Marò di rientrare in Italia per le feste natalizie. I giudici decideranno domani mattina. 
 Il giudice ha fissato per le 10,15 di domani, ultimo giorno lavorativo dell'Alta Corte prima delle vacanze di Natale, la sua decisione sulla richiesta di 'licenza' per i maro'. E lo ha disposto dopo aver permesso ai legali dell'Italia, dello Stato del Kerala e del governo centrale indiano di presentare le loro argomentazioni finali. Massimiliano Latorre e Salvatore Girone non erano in aula stamane, mentre l'ambasciatore Giacomo Sanfelice ha seguito l'udienza tra il pubblico. 
 Se domani l'Alta Corte del Kerala dovesse dare il via libera alla licenza di due settimane per i marò, "la loro partenza potrebbe avvenire già sabato". Lo hanno riferito oggi all'ANSA fonti legali a Kochi. 
 "Il giudice P.Bhavadasan domani alle 10.15 (le 5.45 italiane) tirerà le fila dei discorsi fatti nei due giorni di udienza - ha detto uno degli avvocati che ha presentato la richiesta di licenza venerdì scorso - e poi dovrà firmare un'ordinanza che, ovviamente, noi pensiamo sia di ok per la modifica temporanea delle condizioni di libertà dietro cauzione dei maro". Se questo avverrà, ha concluso, "la partenza dei due militari per l'Italia potrebbe avvenire già sabato". Le due settimane di licenza scatterebbero quindi da quel momento fino, più o meno, al giorno della Befana del 2013.(ANSA).  
