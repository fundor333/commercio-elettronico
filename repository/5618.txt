#titolo Reggia Venaria, rinasce ciclo Seicentesco Compagnia San Paolo - In Viaggio
  TORINO - Le dieci tele del ciclo Seicentesco dell'oratorio della Compagnia di San Paolo, che oggi non esiste piu', si riuniscono dopo oltre 200 anni nella Cappella di Sant'Uberto della Reggia di Venaria dopo un accurato intervento di recupero: possono essere ammirate dal primo marzo, nell'ambito del percorso di visita. Gli esperti del Centro di Conservazione e Restauro La Venaria Reale sono riusciti a riportare all'antico splendore la collezione ideata da Emanuele Tesauro, il piu' grande letterato sabaudo del periodo, e dedicata a San Paolo Apostolo. 
   Le opere furono dipinte da artisti di corte e appartengono alle collezioni d'arte di Intesa Sanpaolo, che ha contribuito in modo determinante all'intervento. La ritrovata esposizione serve a celebrare anche i 450 anni della Compagnia di San Paolo, nata appunto nel 1563 a Torino per soccorrere la popolazione impoverita durante i lunghi anni di occupazione francese e per sostenere il cattolicesimo della lotta antiprotestante dei sovrani. 
   Il ciclo fornisce un'eccezionale panoramica sui protagonisti del barocco piemontese del secondo Seicento. Quasi tutti erano componenti della Compagnia di San Luca, un'associazione professionale di artisti nata nel 1652. Si comincia con la Conversione di Alessandro Ardente (?-1595), una tela che raffigura l'attimo in cui il Santo ''fu scelto da Cristo per propagare in tutto il mondo la Santa Fede''. Si prosegue con tre quadri di Giovanni Bartolomeo Caravoglia (?-1691): la conduzione di Santa Tecla nella casa di Trifena, in cui la vergine protomartire convertita da Paolo fece diventare l'edificio un ''rifugio di santita'''; il Santo portato dalla Vergine morente da quattro angeli; lo stesso Santo che celebra l'Eucarestia. Il quinto dipinto vede San Paolo rapito al terzo cielo dove ''udi' parole arcane che a nessuno e' permesso pronunciare'' ed e' un lavoro del francese Charles Dauphin (?-1678). Segue la distribuzione dell'elemosina, in cui San Paolo e' raffigurato mentre si trova a Gerusalemme, opera di Giovanni Francesco Sacchetti (1634-1681). Di Pietro Paolo Raggi (1627-1711) e' invece l'apparizione di Cristo in carcere dopo l'arresto nel tempio di Gerusalemme, dopo cui Paolo dichiaro' di essere cittadino romano e quindi chiese di essere giudicato a Roma. Le due tele successive sono nuovamente di Caravoglia: i Santi Pietro e Paolo condotti al martirio, che riprende la tradizione secondo cui furono condannati a morte lo stesso giorno, e il loro martirio. A chiudere il ciclo e' il dipinto di un artista rimasto anonimo, che ritrae San Paolo in un bosco con i suoi attributi tradizionali, la spada e il libro.  
