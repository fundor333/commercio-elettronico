#titolo Donne salutiste, ma piu' sedentarie rispetto maschi  - Cronaca
  MILANO - Equilibrata e attenta alle regole di una corretta alimentazione, che ama prendersi tempo per stare a tavola ma, al tempo stesso, pigra e poco soddisfatta di sé: è il ritratto della donna secondo l'Osservatorio Nestlé-Fondazione ADI, che ha diffuso i suoi dati in occasione della festa dell'8 marzo. I dati descrivono una donna salutista, che non salta i pasti e mangia spesso a casa, ma che si dimostra più sedentaria rispetto agli uomini: il 50% del campione è attento al contenuto calorico degli alimenti (rispetto al 36% del campione maschile) e il 63% alle porzioni che assume (49% per gli uomini). Delle donne, però, solo il 24% fa sport (rispetto al 40% degli uomini) e il 40% afferma di avere una vita sedentaria e di muoversi poco (30% per gli uomini). "Le donne si sentono spesso insoddisfatte del proprio peso - commenta Giuseppe Fatati, presidente Fondazione ADI - molto più di quanto accada agli uomini. Questo malgrado gli indici dimostrino che l'obesità è un fenomeno meno presente nel mondo femminile.  
 Se l'attenzione per una corretta alimentazione è molto diffusa fra le donne è importante che esse imparino a sviluppare un rapporto sano e consapevole con il cibo che non preveda privazioni o sensi di colpa ma equilibrio e varietà". Nell'arco della giornata, le donne danno più importanza alla colazione rispetto al pranzo, che è sempre "veloce e frugale", ma anche rispetto alla cena, solitamente "più semplice e leggera". Anche perché la colazione è vissuta come momento importante per iniziare bene la giornata: "un momento in cui le donne amano dedicarsi a se stesse - dice l'Osservatorio - dando spazio al gusto e alla varietà". "Per le donne il cibo è un atto fortemente legato alla situazione psico-fisica ed emotiva del momento. Secondo l'Osservatorio - conclude Fatati - oggi la donna è informata e consapevole ma ancora in bilico tra buone abitudini e pigrizia, tra desiderio di soddisfazione e senso di colpa".  
