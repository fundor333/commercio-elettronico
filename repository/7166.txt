#titolo Unicef: 45 aree di crisi nel mondo, servono 1,4 mld dollari  - ANSA per UNICEF
  L' Unicef  lancia un appello per aiutare i bambini di oltre 45 aree di crisi. Attività che richiedono un impegno di oltre 1,4 miliardi di dollari. 
 Lo fa in occasione del lancio  del  Rapporto Humanitarian Action for Children 2013 . I fondi serviranno per migliorare la capacità di risposta alle calamità, per rafforzare la resilienza delle comunità e per ridurre al minimo l'impatto di nuovi disastri. E permetteranno di proseguire le attività del 2012. Ecco alcuni dei risultati ottenuti tra gennaio e ottobre 2012: 38,3 milioni di bambini vaccinati; 12,4 milioni di persone hanno avuto accesso ad acqua potabile e 3 milioni di bambini ad un'istruzione migliore; 2,4 milioni di bambini hanno potuto usufruire di servizi di protezione; 2 milioni hanno ricevuto cure contro la malnutrizione grave e acuta; un milione di persone ha avuto l'accesso a test, consulenza e cure. 
 "Siamo ancora nel primo mese del 2013 e già milioni di bambini in  Siria  stanno soffrendo duramente, così come altri rifugiati che sono dovuti fuggire nei paesi confinanti. Il  Mali  e la  Repubblica Centrafricana  stanno affrontando conflitti in via di degenerazione, che minacciano la vita dei bambini e delle donne - ha detto  Ted Chaiban ,  Direttore dell'Ufficio dei programmi di emergenza dell'Unicef  - durante le emergenze, i bambini sono estremamente vulnerabili e vivono spesso in condizioni insalubri e pericolose, esposti ad alto rischio di malattie, violenze, sfruttamento e abbandono". L'Humanitarian Action for Children 2013 prende in esame paesi in primo piano sulla stampa (come la Siria) sia quelli che ricevono molta meno attenzione mediatica, come il  Ciad , la  Colombia , l' Etiopia , le  Filippine , la  Somalia  e lo  Yemen , ma che richiedono la stessa assistenza.   
