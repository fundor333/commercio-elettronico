#titolo Gonfiaggio pneumatici sott'occhio con sensore su cruscotto - Componentistica - Motori
  ROMA - L'impiego dei dispositivi per il controllo costante della pressione di gonfiaggio dei pneumatici direttamente dal cruscotto dell'auto non e' solo un obbligo di legge (la normativa varata dalla Commissione Europea ne prevede l'obbligatorieta' per tutti i veicoli omologati dopo il primo novembre 2012) ma e' soprattutto un elemento determinante per viaggiare in tutta sicurezza e per contenere gli sprechi di carburante.  In questi ultimi anni i dispositivi sono noti come TPMS (Tyre Pressure Monitoring System) sono stati perfezionati e resi ancora piu' efficaci, come dimostra il sistema wireless Vitran MP 130, progettato per l'applicazione sulle autovetture e in grado di fornire in tempo reale le informazioni su pressione e temperatura interna ai pneumatici. 
Prodotto dalla argentina Colven e distribuito in Italia da Vigia Viesa Italy, il sistema Vitran basa il suo funzionamento su appositi sensori elettronici da applicare alle valvole di gonfiaggio di ogni pneumatico in sostituzione dei normali tappi a cappuccio.  I sensori trasmettono in modalita' wireless le informazioni di pressione e temperatura ad un apposito display LCD, che segnala eventuali scostamenti rispetto ai valori impostati quale soglia di intervento dell'allarme.  Per ottenere la massima sicurezza, l'accoppiamento sulla frequenza di trasmissione tra i sensori e il ricevitore display e' univoco e cio' impedisce malfunzionamenti anche in vicinanza di altri dispositivi e inoltre scoraggia eventuali tentativi di furto.  Quando la pressione o la temperatura variano rispetto ai limiti impostati, Vitran MP 130 avvisa il conducente con un segnale acustico e luminoso ed indica il pneumatico che corrisponde all'anomalia. I tappi hanno al loro interno delle normali batterie al lito modello CR 1632 che hanno una durata di due anni. Un tappo opzionale si puo' abbinare anche alla ruota di scorta.  
