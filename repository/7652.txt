#titolo Al Salone di Ginevra Pirelli 'calza' tutte le supercar - Speciali - Motori
  GINEVRA - Il marchio Pirelli è di scena, al Salone di Ginevra, in molti degli stand dove sono esposte le auto più veloci e potenti di questa rassegna: Ferrari, Lamborghini, Maserati, McLaren, per non parlare di Audi, Amg, Bmw, Jaguar e Porsche.  
   In particolare, contando sull'esperienza in Formula Uno in qualità di fornitore unico, Pirelli ha sviluppato per la nuova Ferrari in serie limitata (Kers, monoscocca in carbonio e quasi 1000 Cv) una speciale versione del PZero Corsa Asimmetrico, nelle misure 265/30ZR19 all'anteriore e 345/30ZR20 al posteriore. I tecnici Pirelli, lavorando in stretta collaborazione con gli ingegneri del Cavallino rampante, hanno aumentato l'area di impronta dello pneumatico. La maggiore dimensione della copertura, in particolare quella anteriore, consente di ridurre il sottosterzo, migliorando l'inserimento in curva ed il grip. Per i PZero Corsa Asimmetrici dedicati alla nuova Ferrari, la formulazione delle mescole fa ricorso all'uso di polimeri di nuova generazione che assicurano maggiore stabilità e resistenza agli stress meccanici. 
   Per Lamborghini, Pirelli ha sviluppato per la nuova Aventador LP 700-4 Roadster una versione dedicata degli pneumatici PZero con il nuovo fitment +1 pollice che prevede la dimensione 255/30ZR20 davanti e la 355/25ZR21 dietro. Il lavoro di sviluppo dei tecnici Pirelli ha interessato, in particolare, la circonferenza di rotolamento degli pneumatici. Per rispondere al meglio alle esigenze connesse con la trazione a quattro ruote motrici della Lamborghini, sono state utilizzate strutture con materiali speciali e mescole più rigide in grado di contenere la deformazione dello pneumatico e mantenere elevate caratteristiche di performance e di rotolamento in tutte le condizioni. Le nuove coperture PZero sono state progettate in modo da assicurare massima aderenza e velocità di adattamento ai cambi di regime della vettura. 
   Nel caso della Maserati Quattroporte - la nuova ammiraglia ad alte prestazioni della Casa del Tridente - Pirelli ha invece sviluppato una versione dedicata del PZero, contraddistinta dalla particolare marcatura MGT che ne indica l'unicità e la perfetta rispondenza alle esigenze e alle caratteristiche della Maserati. Il lavoro dei tecnici ha riguardato in particolare la riduzione dei pesi degli pneumatici. Per garantire elevate prestazioni ad una vettura che pesa 1900 kg (versione con motorizzazione V8), i tecnici Pirelli sono intervenuti sulle masse nella zona della corona, ottenendo una riduzione del peso degli pneumatici stessi dell'ordine del 5-7%. Inoltre la particolare geometria dei PZero con asimmetrie sui profili battistrada al posteriore assicura la massima aderenza anche sul bagnato. L'introduzione di mescole battistrada e interne di ultima generazione e il lavoro svolto sui profili, ha consentito una riduzione del 15% della rolling resistance rispetto a pneumatici tradizionali. La nuova Quattroporte viene proposta con PZero nella misura 245/45ZR19 anteriore e 275/40ZR19 posteriore e in alternativa con misure 245/40ZR20 e 285/35ZR20. Per soddisfare le esigenze degli automobilisti più sportivi, Pirelli sta inoltre sviluppando per la Quattroporte un PZero da 21 pollici disponibile nei prossimi mesi.  
   Pirelli, in qualità di fornitore unico e partner tecnologico di McLaren, ha sviluppato per la nuova supercar P1 una versione dedicata del PZero Corsa Asimmetrico nelle misure 245/35ZR19 anteriore e 315/30ZR20 posteriore. Per realizzare coperture adatte alle elevate prestazioni di questa berlinetta da 960 cavalli, i tecnici Pirelli si sono concentrati su tre aree di lavoro, il profilo dell'anteriore è asimmetrico per ottimizzare il carico aerodinamico. L'asimmetria del fianco consente, inoltre, di ottenere una adeguata rigidezza dello pneumatico durante la fase dei trasferimenti di carico. Per sopperire alle elevate spinte laterali in fase di accelerazione e di percorrenza di curva, che possono arrivare anche a 2G, i tecnici Pirelli hanno introdotto delle asimmetrie sul tallone delle coperture posteriori. Capace di accelerare da 0 a 100 in soli 3 secondi, la nuova P1 necessita infatti di uno pneumatico in grado di garantire una adeguata trasmissione delle coppie a terra. Questo risultato è stato ottenuto realizzando due strutture differenti all'anteriore e al posteriore. Per i PZero Corsa Asimmetrici della P1 si è fatto ampio ricorso ai polimeri funzionalizzati che, combinati a processi innovativi di mixing, migliorano la stabilità e consentono di ottenere una maggiore resistenza agli stress.  
