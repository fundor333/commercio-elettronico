#titolo Porti: Toscana, pronto bando per sostenere nautica minore - Nautica e Sport - Mare
  (ANSA) - FIRENZE, 6 MAR - Pronto un bando per sostenere la nautica minore in Toscana, un bando che permettera' di riqualificare la nautica da diporto e di distribuire risorse utili per migliorare la funzionalita' dei piccoli porti, spesso gestiti dai comuni stessi ed utilizzati dai residenti o da proprietari di piccole imbarcazioni. Il bando, dal valore di circa un milione di euro, sara' pubblicato dopo l'approvazione del Piano regionale integrato delle infrastrutture e della mobilita'. 
''In Toscana la nautica e' un fiore all'occhiello - ha spiegato l'assessore regionale alle infrastrutture Luca Ceccobao - un settore importante per l'economia e per il turismo, che deve essere valorizzato e che per esprimersi al meglio ha bisogno di strutture adeguate. La Regione ha investito e sta investendo in questo ambito, per riqualificare e potenziare sempre piu' le infrastrutture portuali ed a sostegno del settore. Accanto alla grande nautica degli yacht c'e' anche una nautica cosiddetta minore, fatta di tantissime imbarcazioni di piccole  medie dimensioni, ormeggiate in piccoli porti, che hanno bisogno a loro volta di riqualificarsi e potenziare la loro capacita' di accoglienza. Per questi porti, per sostenere i loro investimenti, stiamo predisponendo un apposito bando che sara' al piu' presto pubblicato''.(ANSA).  
