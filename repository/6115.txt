#titolo Crociere: Portofino; Comune e operatori, navi piu' vicine - Ambiente e Pesca - Mare
  (ANSA) - SANTA MARGHERITA LIGURE (GENOVA), 8 FEB - Con il beneplacito dell'Area Marina Protetta, il Comune di Portofino e Assagenti chiederanno ai ministeri dell'Ambiente e dei Trasporti una modifica al regolamento che consenta un ulteriore avvicinamento delle navi da crociera. E' quanto emerso da una conferenza stampa, svoltasi oggi a Santa Margherita presso la sede dell' Area Marina Protetta (Amp). 
 Nel corso dell'incontro, presenti tra gli altri il sindaco di Portofino e presidente dell'Amp Giorgio D'Alia, il segretario di Assagenti Massimo Moscatelli e il comandante della capitaneria di Porto di Santa Margherita Ligure Emiliano Santocchini, sono stati presentati i risultati dei periodici monitoraggi sulla qualita'  delle acque effettuati da Arpal e Universita' di Genova.     Dalle analisi e' emerso che la sosta delle navi da crociera a 0,7 miglia dall'area marina protetta di Portofino, come previsto dall'attuale regolamento, sembra avere, un impatto irrilevante sulla tutela dell'ambiente marino. 
 Il limite attuale e' stato deciso dalla Capitaneria di Porto, in ottemperanza al cosiddetto decreto salva coste, emanato dopo l'incidente della Costa Concordia, che ha introdotto il divieto di navigazione, sosta e ancoraggio delle navi mercantili superiori alle 500 tonnellate, adibite sia al traffico merci sia passeggeri, nella fascia di mare di due miglia marine dal perimetro esterno dei parchi e delle aree marine protette nazionali. Il decreto ha lasciato alle Capitanerie di Porto la possibilita' di derogarne le disposizioni, assicurando la tutela dell'ambiente marino, la sicurezza della navigazione e gli interessi dei residenti nell'area e in prossimita' delle aree marine protette. 
 «Da quanto emerge dalle analisi di Arpal - spiega Moscatelli - la tutela dell'ambiente risulta garantita. Per quanto riguarda la sicurezza della navigazione è indubbio che la lontananza dalla costa esponga la nave a fenomeni di risacca, che rendono rischioso il trasbordo dei passeggeri sui tender. La cancellazione di Portofino dagli scali di numerose compagnie crocieristiche e il dimezzamento dei passeggeri nel 2012, rispetto al 2011, con la conseguente perdita di indotto per le attività commerciali e turistiche di Portofino, bastano a rendere eclatante la mancata tutela degli interessi dei residenti». 
 Oggi le navi da crociera, che fanno scalo a Portofino, possono sostare a 1,2 miglia dalla costa, ovvero a 0,5 miglia del perimetro dell'area marina protetta, alle quali sono state aggiunte le 0,7 miglia imposte dal regolamento dell'Ufficio circondariale marittimo di Santa Margherita Ligure. In concomitanza alla presentazione dei risultati dei monitoraggi, è stata firmata la convenzione tra Assagenti, Area marina protetta e i Comuni di Santa Margherita Ligure e Portofino per la ripartizione delle spese annuali di monitoraggio per il 2013, di cui gli agenti marittimi si sono impegnati a coprire il 25%, nonostante l'aggravio, che questo costo comporta, per le compagnie crocieristiche che ancora scalano a Portofino.  
