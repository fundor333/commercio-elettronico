#titolo Illycaffe' tra aziende piu' etiche del mondo 2013  - In Breve - Terra&Gusto
  - TRIESTE - L'Ethisphere Institute ha nominato Illycaffé, unica italiana, nell'elenco delle aziende più etiche al mondo per il 2013 ("WME", World's Most Ethical Companies 2013) per aver ottenuto i più alti standard dal punto di vista di corporate governance, responsabilità sociale aziendale e sostenibilità.  
Il riconoscimento colloca Illycaffé tra aziende d'eccellenza leader di settore precedentemente insignite, come Whole Foods, Marriott International, Intel e Ford Motor Company. "Il costante impegno per il conseguimento dei più alti standard etici sotto ogni aspetto è parte della filosofia di Illycaffé sin dalla sua fondazione, avvenuta 80 anni fa, per questo il riconoscimento di Ethisphere Institute assume per noi un significato speciale - ha detto Andrea Illy, presidente e ad Illycaffé - Questo riconoscimento appartiene a chiunque lavori per Illycaffé".  
L'Ethisphere Institute ha ricevuto un numero record di candidature per il 2013 provenienti da oltre 100 paesi e 36 settori.  
