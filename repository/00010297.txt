#titolo Nautica: Oscar per la Sicurezza in mare - Autorit√† Portuali Toscana - Mare
     (ANSA) - GENOVA, 23 FEB - Gli Oscar per la Sicurezza in Mare,
consegnati oggi al Big Blu - Salone della Nautica e del Mare -
sono stati dedicati al naufragio della Costa Concordia come
riconoscimento per tutte le istituzioni che hanno affrontato
l'emergenza in gravi situazioni di pericolo, per salvare vite
umane mettendo spesso a repentaglio quelle degli stessi
soccorritori.    Tra i premiati la Capitaneria di Porto - Direzione Marittima
di Livorno e nuclei sommozzatori, per aver diretto e coordinato
le operazioni di soccorso; la Guardia di Finanza che ha salvato
150 superstiti nel naufragio; l'Arma dei Carabinieri; i Vigili
del Fuoco - nuclei sommozzatori dei Comandi Provinciali di
Firenze, Genova, Grosseto, Livorno, Milano, Roma, Vicenza e
Viterbo e dei distaccamenti portuali dei Comandi Provinciali di
Genova, Livorno, Roma.  ''L'esperienza della Concordia - ha commentato il Colonnello
Antonino Iraso, capo dell'Ufficio Navale al Comando Generale
della Guardia di Finanza - ha fatto emergere come la presenza
sul mare delle istituzioni sia fondamentale per la sicurezza. Il
tragico episodio ha anche evidenziato come l'emergenza possa
essere risolta attraverso la sinergia delle competenze e delle
specializzazioni dei vari Corpi dello Stato''. Tra i premiati
anche le Unita' Cinofile con Marcello Consiglio e il cane
'Merlino' che si sono distinti durante un'operazione di
salvataggio a Cinisi, dove sono rimasti isolati dei bagnanti a
causa dell'alta marea, e anche la squadra nautica di Peschiera
del Garda della Polizia di Stato, per un incidente tra un
traghetto privato e un'imbarcazione con tre donne a bordo. 
  (ANSA).
