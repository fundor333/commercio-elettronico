#titolo Fincantieri: presentate attivita' joint venture con Etihad  - Shipping e Cantieri - Mare
   (ANSA) – ABU DHABI, 18 FEB - Ad un anno dall'avvio ufficiale delle attivita',  Etihad Ship Bulding , la joint-venture costituita da  Fincantieri  e dai gruppi emiratini  Al-Fattan Ship Industries  e  Melara Middle East , ha fatto oggi il punto delle operazioni presenti e future nel quadro di  Idex , salone internazionale della difesa tra i piu' importanti al mondo,in corso ad Abu Dhabi. 
 Alla fonda, a sottolineare l'irrobustimento dei rapporti tra Fincantieri ed Emirati Arabi Uniti la corvetta classe ' Abu Dhabi ' ed il pattugliatore ' Ghantout ' classe  Falaj2 , entrambe recentemente uscite dagli stabilimenti liguri del gruppo italiano. 
 Nata nell'ottobre del 2010, Etihad Ship Building, hanno ricordato oggi i suoi dirigenti, punta a mantenere una posizione di rilievo nella costruzione di navi per la Marina militare emiratina e di sfruttare la posizione strategica per penetrare i mercati delle altre monarchie del Golfo. 
 Oltre ad un importante centro per la costruzione di navi, Etihad, grazie al know-how di Fincantieri, si pone come centro per le riparazioni, il refitting e l'upgrading di navi gia' esistenti. E guarda a possibilita' non solo militari aprendo una finestra sulla realizzazione di mega-yacht. 
 Alla presentazione erano presenti l'amministratore delegato di Fincantieri  Giuseppe Bono  e i capi di stato maggiore della Marina militare emiratina e di quella irachena. Attraverso Etihad, Fincantieri si sta occupando dell'ammodernamento di alcuni pattugliatori che ha costruito recentemente per il paese mesopotamico. (ANSA).  
