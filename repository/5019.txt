#titolo Enel, a Ecomondo 'archilede' e citta'sostenibile - Speciali ed Eventi - Ambiente&Energia
  RIMINI - Un sistema di illuminazione pubblica a Led e 'intelligente', che consente di ridurre fino all'80% i consumi di energia elettrica e di interagire con le nuove 'smart cities', sostenibili e ecologiche. Si chiama Archilede High Performance ed e' stato presentato oggi da Enel Sole nell'ambito di Ecomondo dove Enel ha approntato un'intera citta' sostenibile in cui tutte le componenti per la trasmissione dell'energia, dei dati, delle telecomunicazioni e degli altri servizi essenziali  sono interconnesse e dialogano in rete.     A illuminare la 'citta'' allestita all'interno della Fiera di Rimini, i 'lampioni intelligenti' del sistema Archilede High Performance, interamente telegestito e telecontrollato.  
Sviluppato in collaborazione con i Guzzini, permette di ridurre fino all'80% i consumi di energia e le emissioni di CO2 (e del 25% rispetto alla versione precedente) e garantisce la possibilita' di regolare la luminosita' in base alle necessita' legate alle condizioni climatiche, del territorio, di visibilita' e di traffico.    Il sistema di telecontrollo consente l'utilizzo di una serie di servizi integrati quali sistemi di videosorveglianza, sistemi di comunicazione Wi-Fi, controllo di monitor informativi a messaggio variabile.    ''Attualmente - spiega Emanuele Sguazzi, responsabile commerciale di Enel Sole - abbiamo installato 100.000 lampioni Archilede in 1.600 comuni italiani che garantiscono un risparmio energetico di 26 gigawatt ora'' all'anno. In pratica, ''come se 9.500 famiglie avessero risparmiato'' sulle bollette. ''Fino al 2008 - ha aggiunto - i Led'' per l'illuminazione pubblica ''erano pochissimi, qualche centinaio. Ora, ha concluso, ''offriamo di consumare meno e servizi integrati a valore aggiunto''.  
Nello spazio occupato da Enel a Ecomondo e dedicato alla citta' sostenibile, l'azienda presenta anche la 'Casa efficiente' di Enel Green Power oltre a diverse proposte innovative e interamente sostenibili a partire dall' illuminazione a Led ai climatizzatori a risparmio energetico, dai pannelli fotovoltaici al solare termico e alla mobilita' elettrica. Senza dimenticare il risparmio. Per chi realizza o ha realizzato da non piu' di quattro mesi, interventi per migliorare l'efficienza energetica della propria abitazione o azienda, Enel Distribuzione offre la possibilita' di ottenere un contributo economico collegato al meccanismo incentivante dei Certificati Bianchi.  
