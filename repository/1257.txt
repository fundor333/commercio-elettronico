#titolo Elezioni: unicef lancia 'vota per i bambini' con 10 proposte  - ANSA per UNICEF
  Alla vigilia delle elezioni politiche, l'Unicef lancia "Vota per i bambini - Diritti in Parlamento", un documento rivolto a chi avrà in mano il futuro dell'Italia. 
 "Siamo fermamente convinti che per ottenere risultati concreti sulla situazione dei bambini e degli adolescenti che vivono in Italia debbano cambiare non solo le leggi, ma anche le politiche e le prassi" ha dichiarato il  presidente di Unicef Italia, Giacomo Guerrera. 
 Il documento verrà presentato durante alcuni faccia a faccia - aperti al pubblico e alla stampa - organizzati dall'Unicef con i leader candidati premier dei principali schieramenti. A loro verrà chiesto di sottoscrivere il documento e di impegnarsi a dare priorità all'infanzia nella prossima agenda di governo.L'organizzazione monitorerà annualmente il rispetto dell'impegno sottoscritto. 
 "Vota per i bambini - Diritti in Parlamento" contiene proposte nelle dieci aree nelle quali, secondo l'Unicef, è prioritario intervenire per la realizzazione della Convenzione sui diritti dell'infanzia. Questi i temi prioritari: proteggere dalla povertà; tutti uguali di fronte alle leggi: non discriminazione e cittadinanza; investire sull'infanzia: costruire il futuro; l'Italia per i bambini nel mondo: l'aiuto allo sviluppo; giustizia a misura di bambini e ragazzi; scuola di qualità per tutti; l'ambiente giusto per crescere; contro ogni violenza; professionisti per l'infanzia: la formazione; i ragazzi protagonisti: ascolto e partecipazione. Sempre in vista delle prossime elezioni politiche, l'Unicef organizzerà il 10 febbraio, in tutte le province italiane, un evento di piazza, un vero e proprio election day sui diritti dell'infanzia, che coinvolgerà adulti e bambini.   
