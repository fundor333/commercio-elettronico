#titolo Audizioni in Regione Veneto per orientare gestione acqua - Acqua: Dalle Regioni - Ambiente&Energia
  VENEZIA - Nell'anno internazionale dedicato dall'Onu alla cooperazione per l'acqua, la Regione Veneto vuole mettere al centro il problema di una corretta gestione dell'acqua in modo da distinguere tra uso (agricolo) e consumo (civile e industriale), promuovendo un ciclo di audizioni pubbliche per stimolare il dibattito e coinvolgere le categorie portatrici di interessi su questo tema, per ottimizzare l'impiego delle risorse idriche. 
A presentare il progetto di ascolto sono stati il presidente del Consiglio regionale del Veneto Clodovaldo Ruffato e l'assessore regionale all'ambiente Maurizio Conte, insieme ai presidenti delle commissioni consiliari Davide Bendinelli (Agricoltura) e Nicola Finco (Ambiente) e al direttore dell'Unione veneta bonifiche Andrea Crestani. Il primo appuntamento sara' in Fiera a Padova venerdi' 22 marzo, giornata mondiale dell'acqua, nell'ambito del Sep Pollution: tecnici, politici, associazioni di categoria, enti di gestione si confronteranno sul tema ''Acqua e Pianeta. Le problematiche europee nel contesto mondiale''. 
''L'audizione regionale non sara' il solito convegno, ma un confronto pubblico con tutti i portatori di interesse in materia di acqua - sottolinea Ruffato - per studiare il problema e costruire nuove politiche 'dal basso', con l'obiettivo di ottimizzare l'uso di una risorsa preziosa che non e' inesauribile''. ''Il lavoro di ascolto e confronto - prosegue - ci portera' ad elaborare proposte che orientino il recepimento in Italia e in Veneto della direttiva europea (destinata a orientare le scelte strategiche sino al 2030) e arrivino a incidere sulle politiche che stanno prendendo forma nei palazzi di Bruxelles''. 
All'audizione padovana faranno seguito altre due giornate, il 20 maggio a Belluno ('Acqua e Italia') e il 24 giugno a Verona ('Acqua e politiche regionali'), dove si tireranno le fila delle suggestioni raccolte negli appuntamenti precedenti per elaborare un pacchetto di idee per le politiche regionali, nazionali e comunitarie. ''Sul tema dell'acqua - afferma Conte - la Regione ha gia' avviato un percorso di salvaguardia e valorizzazione, varando il piano regionale tutela delle acque e affrontando con gli agricoltori i problemi generati dai cambiamenti climatici. 
E' proprio l'agricoltura a dimostrarci che investendo in ricerca, innovazione e nuove tecnologie e' possibile risparmiare sui consumi idrici e creare reddito e occupazione''.  
