#titolo Ue-17: prezzi abitazioni diminuiti del 2,5% in un anno - Economia e lavoro - ANSA Europa
     (ANSA) - BRUXELLES, 31 GEN - Nei 17 Paesi di Eurolandia i
prezzi delle abitazioni, nel trimestre luglio-settembre 2012,
hanno registrato mediamente una flessione del 2,5% rispetto alla
stesso trimestre dell'anno precedente. Lo ha reso noto oggi
Eurostat pubblicando per la prima volta l'indice Hpi (House
price index) al fine, come si legge in una nota, ''di
monitorare'', dopo le esperienze maturate in seguito alla crisi
degli ultimi anni, ''gli  squilibri macroeconomici e il livello
di rischio a cui e' esposto il settore finanziario''.    Nella media Ue i prezzi delle abitazioni hanno invece
registrato su base annua una diminuzione dell'1,9%. Rispetto al
secondo trimestre 2012 le flessioni medie dei prezzi delle
abitazioni sono state pari allo 0,7% per l'Eurozona e allo 0,4%
nell'Ue. 
   Quanto all'Italia, il monitoraggio avviato da Eurostat rileva
che nel periodo luglio-settembre 2012 la flessione dei prezzi
delle abitazioni e' stata al di sopra della media europea
attestandosi all'1,1% rispetto al trimestre precedente e al 3,2%
rispetto allo stesso periodo del 2011. La dinamica dei prezzi -
da quando e' stata avviata la rilevazione Eurostat, cioe' dal
quarto trimestre 2011 - ha segnato una riduzione costante e
crescente.    ''La pubblicazione di questo nuovo indice - spiega Eurostat
nella nota che accompagna i primi dati Hpi - risponde alla
domanda degli addetti ai lavori di poter disporre di statistiche
comparabili e affidabili sui mercati delle case a livello
nazionale, del'Eurozona e dell'Ue. La conoscenza dell'evoluzione
dei prezzi delle abitazioni - si legge ancora nella nota - e'
importante per determinare la politica economica e finanziaria e
in particolare per monitorare gli squilibri macroeconomici e i
rischi che gravano sul settore finanziario. Ma e' importante -
conclude Eurostat - anche perche' misura l'evoluzione di una
delle principali voci della spesa e della ricchezza delle
famiglie''.
