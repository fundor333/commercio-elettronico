#titolo Disastro Haven:in ventennale targa su relitto per ricordare - Ambiente e Pesca - Mare
  (ANSA) - GENOVA, 10 APR - E' l'11 Aprile 1991, ore 12.30, quando un'esplosione scuote la superpetroliera Haven ancorata in rada ad un miglio e mezzo dal porto di Arenzano. Muoiono 5 dei 36 membri dell'equipaggio e, nel giro di tre giorni, piu' di 140 mila tonnellate di idrocarburi vengono liberate: e' il piu' grave disastro ambientale mai verificatosi nel Mediterraneo. 
Oggi, alla vigilia del ventesimo anniversario, il comune di Arenzano ha ricordato l'evento una targa di bronzo, posata sul relitto dal primatista mondiale di apnea Gianluca Genoni, che ha sottolineato come cio' che resta della Haven sia una meta molto amata dai sub grazie alla sua ricchezza di fauna e flora.      La delicata e complessa opera di bonifica della petroliera, era stata ultimata nel giugno 2008: 17 anni piu' tardi erano state infatti recuperate le ultime 102 tonnellate di idrocarburi residui (greggio, nafta, gasolio e oli lubrificanti), ancora imprigionati nel cassero di poppa. Un intervento che costituisce un'importante esperienza pilota a livello internazionale. 
''Per la Liguria fu un disastro immane 20 anni fa, ma nel tempo, grazie agli interventi, anche dei Comuni, e della natura stessa, c'e' stato un buon rilancio. Restano delle pizze di catrame sul fondale, che si e' inertizzato, e per questo vengono fatti continui monitoraggi e ricerche. Importante e' vigilare sulle attivita' che vengono svolte su quei fondali, affinch√© non si vadano a raschiare'', ha spiegato l'assessore regionale all'Ambiente Renata Briano che stamani ha partecipato alla cerimonia. (ANSA).  
