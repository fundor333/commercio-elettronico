#titolo Povertà, Costa (Pd): " l'Europa lavora a un nuovo programma di aiuti" - La voce degli Eurodeputati - ANSA Europa
  BRUXELLES - Povertà minorile allarmante secondo i dati Eurostat, in particolare in Italia, dove nel 2011 un terzo degli under 18 risulta a rischio povertà ed esclusione sociale: il 32,3% quasi sei punti sopra la media UE. “L’Europa sta lavorando per questo” segnala l’europarlamentare PD Silvia Costa “e in particolare al varo di un nuovo programma europeo per l’istituzione di un fondo per aiuti alimentari e misure integrative per le persone indigenti, bambini in primo luogo. Come relatore ombra - prosegue Costa - ho presentato emendamenti sia in Commissione FEMM sia in Commissione EMPL, insieme ai cinque colleghi con cui ho creato l’Intergruppo Povertà, dopo aver consultato associazioni italiane ed europee come Caritas, Banco Alimentare e Quarto Mondo”. 
   
 Rispetto agli obiettivi di Europa 2020, Costa sottolinea: "La prospettiva di ridurre di 20 milioni in sette anni i poveri in Ue si confronta con  un aumento del fenomeno per gli effetti della crisi. È indispensabile lavorare, in Italia e nella Ue su tre linee: il reddito minimo di cittadinanza, una programmazione coordinata ed efficace del 20% del Fondo Sociale 2014-2020 da destinare a politiche contro la povertà attraverso un tavolo permanente con le associazioni più impegnate, detrazioni fiscali per le famiglie con più figli e  riduzione del costo del lavoro per chi dà occupazione a giovani e donne” .  
