#titolo Cosi' l'Ansa racconto' lo sbarco - Spazio & Astronomia - Scienza&Tecnica
     ''Neil Armstrong ha posto il suo piede sulla polvere lunare alle 4:57 ora italiana'': l'agenzia Ansa ha dato cosi' la notizia del primo uomo sceso sulla Luna, seguendo attimo per attimo ogni fase di quella missione storica, nella lunghissima notte fra il 20 e il 21 luglio 1969. 
   Poche righe scritte con la consapevolezza di descrivere un momento destinato a restare nella memoria di tutti e che seguivano una lunghissima cronaca, raccontata dall'Ansa istante dopo istante. Come, ad esempio, le operazioni che scandivano la vita degli astronauti a bordo del modulo lunare (Lem, o Aquila) mentre erano in orbita attorno alla Luna, dalle azioni piu' quotidiane (''gli astronauti dell'Apollo sono stati svegliati per mezzo della radio dal Centro di Houston dopo cinque ore di sonno''; ''gli astronauti hanno pranzato a base di carne in umido, noce di cocco, crema di banana e succo d'uva'') alle fasi di avanzamento della missione e le comunicazione di Houston. 
   Poi, finalmente, i preparativi in vista dell'allunaggio, con gli astronauti che cominciano a spostarsi lungo il ''tunnel'' che collegava il modulo di comando al modulo lunare, mentre dall'altra sponda dell'Atlantico l'Ansa aggiornava sulla posizione della sonda sovietica Luna 15, anch'essa nell'orbita lunare, e sul ''giallo'' di un suo eventuale allunaggio. 
   Quindi arriva la notizia dell'autorizzazione del centro di controllo della Nasa a Houston alla manovra di distacco del modulo di comando da quello di atterraggio e poi alla manovra che avrebbe portato all'allunaggio. Seguono notizie e notizie sulle manovre del modulo lunare: ''Le stazioni di controllo a Terra hanno perso il contatto radio con il 'Lem', il che significa che quest'ultimo sta sorvolando la faccia nascosta della Luna''. Alle 22:15 del 20 luglio l'allunaggio: ''Il 'Lem' e' atterrato sulla Luna. L'annuncio e' stato dato da Armstrong con le parole 'l'Aquila e' atterrata''', scriveva l'Ansa, che poco piu' tardi riferiva il primo commento di Aldrin: ''Atterraggio molto tranquillo'' e le prime impressioni di Armstrong sul suolo lunare: ''Una quantita' di rocce e crateri''; ''quanto ai colori - scriveva ancora l'Ansa - i due astronauti non si pronunciano: hanno detto che essi dipendono dall'angolo dal quale si guarda''. Infine, la testimonianza storica del primo dialogo Terra-Luna, riportato dall'Ansa passo dopo passo, con le comunicazioni puramente tecniche alle quali partecipava Collins: ''Ho sentito tutto, splendido, fantastico''. 
   
