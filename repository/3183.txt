#titolo Nuova Toyota Rav4, per restare la prima della classe - Prove  e Novità - Motori
  (di Valerio Monaco) 
 BARCELLONA - Toyota, la casa automobilistica che ha ''inventato'' le Suv compatte nel 1994, esibisce nella Spagna catalana la quarta generazione della best-seller Rav4. 
Prima della classe dalla nascita, la Suv giapponese si è imposta in un mercato che dal 2008 al 2012 è cresciuto del 18%. Venduta in oltre 150 paesi, Rav4 ha venduto oltre 4,5 milioni di unità, di cui 180.000 in Italia. La nuova Rav4, il cui esordio in pubblico è previsto per il prossimo salone di Ginevra, si dovrà confrontare con concorrenti come Land Rover Freelander, Vw Tiguan e Ford Kuga. La nuova Suv Toyota andrà in vendita in Italia dal fine settimana del 16 e 17 marzo con un listino che parte da 24.900 euro. Fino a fine aprile, però, Toyota Italia offrirà in promozione la versione 4WD Active a 28.600 euro, invece dei 31.400 euro del prezzo di listino. 
Per la versione 2WD, a due ruote motrici, saranno disponibili gli allestimenti Rav4 e il più ricco Active, mentre alla versione 4WD, a trazione integrale, si aggiungeranno le versioni Style e la più esclusiva Lounge. Con qualità e livelli di finitura da modello premium, la nuova Rav4 fa un balzo in avanti in termini di spazio, comfort, silenziosità, funzionalità, sicurezza e piacere di guida. Lunga 4,57 metri, circa 20 cm più della precedente, la neonata Rav4 guadagna 100 mm di passo ma contiene il raggio di sterzata in soli 10,6 metri. 
L'autorevolezza del nuovo stile è espressa dal frontale ridisegnato, dall'apertura trapezioidale sul paraurti, con nuova griglia sottile tesa tra i fari e marchio Toyota al centro, le luci diurne a LED, la linea di cintura sottolineata dai passaruota muscolosi, lo spoiler posteriore e i cerchi ruota da 17 o 18 pollici. Lo studio della nuova carrozzeria ha anche permesso di affinare il coefficiente aerodinamico a soli 0,31 Cx, valore da record per un'auto che favorisce spazi e comfort. 
All'interno emerge il lusso dei rivestimenti soft-touch, dei materiali di qualità e la disposizione razionale di strumenti e comandi. Un tocco di lusso in più è offerto dai profili cromati che rifiniscono strumenti, bocchette di aereazione, comandi della consolle e leva del cambio. 
Ancora più curata nell'ergonomia, la nuova Rav4 migliora la possibilità di regolazione e scorrimento del sedile guida e l'inclinazione del volante, mentre allunga la seduta di 20 mm e alza lo schienale di 30 mm. Con oltre 200 mm di lunghezza in più, nuova Rav4 offre 970 mm di distanza tra le file dei sedili e un vano di carico fino a 1.025 mm di lunghezza con un volume che va da 547 a 1.746 litri. 
La gamma delle motorizzazioni per l'Italia prevede il 2.0 litri a benzina con 151 Cv di potenza e 195 Nm di coppia, trazione 4WD, cambio automatico Multidrive S, consumo medio di 7,2 litri/100km e 167 g/km di emissioni CO2. Con la trazione 2WD è disponibile il 2.0 litri da 124 Cv con 320 Nm di coppia, cambio manuale a 6 marce, consumi di 4,9 litri/100km di consumo e 127 g/km di emissioni CO2. Al top di gamma il 2.2 litri turbodiesel common rail con 150 Cv e 340 Nm, trazione 4WD e cambi a 6 marce manuale o automatico. I consumi, ridotti del 7,5%, oscillano tra 5,7 e 6,7 l/100km mentre le emissioni sono, rispettivamente, di 149 e 176 g/km. Sul fronte sicurezza, infine, alla ricca gamma di dotazioni, Rav4 aggiunge abbaglianti automatici, sistema di monitoraggio dei punti ciechi, allarme per il cambio di corsia e portellone posteriore elettrico.  
