#titolo 'Nokia App Hilights', ecco le app italiane celebri - Tecnologia e Internet
ROMA - Dai giochi alla bussola, dai testi delle canzoni ai trailer cinematografici: le app italiane che hanno scalato le classifiche globali sono ora riunite in una collezione. A metterle insieme e' Nokia, che sugli smartphone Lumia offre la prima raccolta al mondo dedicata alle applicazioni made in Italy piu' apprezzate all'estero.   Le app raccolte in Nokia Apps Highlights sono quelle piu' scaricate fuori dai confini italiani. Un successo, spiega l'azienda finlandese, che nasce ''dall'impegno e dalla passione per la tecnologia che accomuna gli sviluppatori italiani che le hanno ideate''. 
 Tra le applicazioni si trova il gioco di ruolo 'Doom and destiny', che in poche settimane ha ottenuto moltissimi download specialmente negli Stati Uniti. A crearla Matteo Nicolotti e Francesco Ficarelli, appassionati di videogiochi, che hanno fondato la societa' HeartBit Interactive. Al settore videogame appartengono anche 'Titan' e 'Dungeon Stalker 2', ideate da Gianandrea Terzi, che hanno sfiorato i 2 milioni di download.   Pensata per i cinefili e' 'Cine trailer', l'app per guardare i trailer e trovare i cinema.Con oltre 2 milioni di download all'attivo, ha scalato rapidamente le classifiche dei principali mercati europei grazie ad un'interfaccia semplice e immediata. L'app e' stata realizzata dalla milanese DDM, societa' attiva da oltre quindici anni nel campo del web e dei nuovi media, capitanata da Marco Dufour e Camillo Morganti.   Per gli appassionati di musica c'e' invece 'Lyrics', un player musicale in grado di trovare i testi delle canzoni e riconoscere i brani registrando col microfono la musica trasmessa in radio o in tv. L'app, che da pochi mesi ha raggiunto i 10 milioni di utenti, e' stata creata da un team di sei sviluppatori che hanno dato vita all'azienda MusixMatch.   Nella raccolta si trovano anche 'Turbo Camera', l'app che trasforma lo smartphone in una fotocamera velocissima, ideata da David Lorenzin; 'Tile Livescore', che offre tutti gli aggiornamenti sul mondo calcistico visualizzando le classifiche e i risultati dei principali campionati europei e che e' stata sviluppata dal 23enne Marco Negri; e 'Kompass', una bussola digitale con rilevamento di posizione, altitudine e velocita' tramite Gps, completamente personalizzabile, creata da Francesco Fregnani.  
