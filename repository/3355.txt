#titolo COOPERAZIONE: A TERMOLI 8/A ASSEMBLEA EUROREGIONE ADRIATICA - Cooperazione Internazionale
     (ANSA) - CAMPOBASSO, 12 GEN - Definire ed attuare un Piano
operativo sulla governance dell'area adriatica in grado di
rafforzare la cooperazione transfrontaliera e di promuovere un
modello istituzionale condiviso, identificando e diffondendo le
migliori pratiche ed incoraggiando iniziative congiunte tra i
diversi partner istituzionali. Sono questi, in sintesi, gli
obiettivi di AdriGov (Adriatic Governance Operational Plan),
progetto finanziato nell'ambito del Programma di cooperazione
transfrontaliera ''IPA Adriatico'' del quale la Regione Molise
e' partner.    L'avvio ufficiale e' previsto per lunedi' prossimo a Termoli
(Campobasso) con un incontro al quale parteciperanno i
principali partner del progetto, i rappresentanti
dell'Euroregione adriatica (Ea), quelli dei sei Governi che
ricadono nella stessa, i piu' importanti network
adriatico-ionici e i delegati delle istituzioni europee. Coordinera' i lavori il presidente dell'Euroregione Adriatica e
Governatore del Molise, Michele Iorio.    L'introduzione sara' affidata a Francesco Cocco, segretario
dell'Euroregione, che illustrera' gli obiettivi del progetto
AdriGov. Al termine della due giorni termolese, martedi'
mattina, con inizio alle 11, e' in programma l'ottava Assemblea
generale dell'Euroregione Adriatica. All'ordine del giorno le
comunicazioni del presidente Iorio, la variazione dello Statuto
e l'assetto organizzativo dell'associazione, la strategia  della
Macroregione adriatico-ionica e il Programma di cooperazione
transfrontaliera ''IPA Adriatico'', con i suoi progetti
strategici.  (ANSA).
