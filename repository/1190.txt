#titolo Clima, una roadmap scritta nei ghiacci di 100.000 anni fa - Terra e Poli - Scienza&Tecnica
  Nei ghiacci della Groenlandia di 100.000 anni fa è scritta la roadmap per affrontare i cambiamenti climatici futuri. Ne sono convinti i ricercatori dell'università di Copenhagen, che con i colleghi di altri 13 Paesi hanno ricostruito il clima del penultimo periodo interglaciale. A partire da una carota di ghiaccio, gli studiosi hanno scoperto preoccupanti analogie con il caldo record registrato nel luglio 2012. I risultati sono pubblicati sulla rivista Nature. 
Dalle analisi della carota di ghiaccio emerge che fra 130.000 e 115.000 anni fa, durante l'ultimo periodo interglaciale precedente quello attuale, il cosiddetto Eemiano, il clima nel Nord della Groenlandia era più caldo rispetto ad oggi: le temperatture avrebbero infatti raggiungo ben 8 gradi in più. ''In quel periodo il livello degli oceani era da 4 ad 8 metri più alto di quello attuale, ma nonostante ciò lo strato di ghiaccio nel Nord-Ovest della Groenlandia era più sottile di appena qualche centinaio di metri: questo indica che dallo scioglimento dei ghiacci è derivato meno della metà dell'innalzamento dei mari di quel periodo'', spiega Dorthe Dahl-Jensen, dell'università danese e  coordinatrice del progetto internazionale Neem (North Greenland Eemian Ice Drilling). 
Ciò significa che i ghiacci della Groenlandia non sono così sensibili al riscaldamento globale come si temeva, ma che in teoria avrebbero un potenziale ancora maggiore nel causare l'innalzamento dei mari. 
Durante il periodo Eemiano si è verificato un intenso processo di scioglimento dei ghiacci più superficiali. Le tracce di questo evento sono conservate nella carota di ghiaccio, nella quale è ancora possibile identificare gli strati sciolti e poi ricongelati. Questo processo di scioglimento è stato un fenomeno molto raro negli ultimi 5.000 anni, ma i ricercatori lo hanno potuto osservare direttamente con i loro occhi nell'estate del 2012. 
''Siamo rimasti sorpresi dalle elevate temperature superficiali registrate nel nostro campo nel luglio scorso'', spiega Dahl-Jensen. ''Aveva addirittura piovuto, e proprio come nell'Eemiano, il ghiaccio sciolto si è di nuovo congelato formando strati ghiacciati sotto la superficie. Sebbene questo fenomeno fosse estremo, il riscaldamento in atto in Groenlandia lo rende sempre più probabile e la tendenza all'aumento della temperatura prevista per i prossimi 50-100 anni potrà generare condizioni climatiche simili a quelle dell'Eemiano'', conclude.  
