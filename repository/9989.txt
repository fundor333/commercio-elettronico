#titolo Chiese provvisorie e archistar italiane, le mostre del Saie  - Speciali ed Eventi - Ambiente&Energia
  Bologna - Il meglio degli studi di progettazione italiana, gli ultimi innovativi prodotti nel campo dell'edilizia, l'architettura delle chiese provvisorie nelle zone colpite dal sisma in Emilia. Sono alcune delle mostre che animeranno l'edizione 2012 del Saie di Bologna, in programma da giovedi' a domenica in Fiera. Un percorso che fara' idealmente da filo conduttore tra i padiglioni del messaggio del salone, dedicato all'innovazione e alla ricostruzione. 
   'Made in Italy nelle costruzioni' mettera' in vetrina le opere dei migliori e piu' creativi studi italiani. Tra questi i lavori di Paolo Alberto Cecchetto, Mario Cucinella e Alessandro Cambi. L'esposizione e' a cura di Carsa. A 'Saie People meet innovation', le aziende ospiti del salone esporranno i nuovi e piu' innovativi prodotti nel campo della cantieristica, dell'edilizia sociale, del recupero e del restauro sostenibile. 
   I 'giovani grattano il cielo' e', invece, lo spazio dedicato agli otto vincitori del concorso organizzato da 'Casabella' per architetti under 30 riguardo a un grattacielo di 52 piani. 
   Le chiese provvisorie nei luoghi del sisma raccoglie i progetti curati dalla Fondazione Lercaro DIES per nuovi luoghi di culto, facili da costruire e da utilizzare, per non perdere usuali punti di riferimento delle comunita', cosi' duramente colpite dalle scosse di maggio. 
   Spazio anche all'Abruzzo con il Piano per la Ricostruzione del centro storico di Onna, un appuntamento nato grazie alla collaborazione con il salone della ricostruzione. E infine 'Il terremoto dell'Emilia: tecnologia per la protezione e la riqualificazione sismica', che trovera' posto all'interno del Forum organizzato da Saie e dalla Regione.  
