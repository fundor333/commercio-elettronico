#titolo Acqua all'arsenico:Legambiente,scadute deroghe,ora ordinanze - Acqua: Dalle Regioni - Ambiente&Energia
     (ANSA) - ROMA, 3 GEN - Tempo scaduto: nel Lazio, e in
particolare nel Viterbese, molte famiglie dall'1 gennaio non
possono piu' utilizzare l'acqua del rubinetto di casa e delle
fontanelle pubbliche, perche' contiene arsenico e fluoruro in
quantita' superiori ai limiti di legge. Una situazione che
interessa circa una cinquantina di comuni.    Nel 2011 la legge sulle acque potabili dava la possibilita'
di chiedere una deroga su alcuni parametri, per i territori che
non riuscivano a rispettarli. Ma l'ultimo termine concesso per
le deroghe era il 31 dicembre 2012 e i lavori di adeguamento
probabilmente non termineranno prima del 2014. A segnalarlo e'
Giorgio Zampetti, responsabile scientifico di Legambiente.    ''I sindaci dei comuni interessati hanno dovuto emettere
delle ordinanze di divieto dell'uso dell'acqua. Il Lazio e'
l'unica regione - spiega - che non e' riuscita a rientrare nei
parametri stabiliti per queste sostanze, non facendo
investimenti per potabilizzatori. Ora i cittadini saranno
costretti ad andare a prendere l'acqua da autobotti e casette
dell'acqua, non potendo usare quella di casa per cucinare o
lavarsi i denti. Anche le aziende alimentari ne saranno
colpite''.    Inizialmente, ''hanno chiesto la deroga 13 regioni - ricorda
Zampetti - poi mano mano ci sono stati gli interventi. Il Lazio
e' arrivato impreperato. I comuni interessati erano una
novantina, e alcuni investimenti sono stati fatti. Ma nel
Viterbese, dove le concentrazioni di arsenico sono piu' alte in
quanto si tratta di un'area vulcanica, la regione ha stanziato i
fondi solo a fine ottobre. Sono partiti gli interventi piu'
urgenti, ma la fine dei lavori e' prevista per il 2014''.
