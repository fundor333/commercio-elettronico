#titolo Dieta, palestra e coraggio, ecco preparazione biasion - Speciali - Motori
  I segreti della Dakar. Come si prepara il rally off-road piu' famoso del mondo? Com'e' la vita al bivacco? Quali regole bisogna rispettare in gara? Miki Biasion accompagna gli appassionati del rally off-road piu' difficile al mondo 'dietro le quinte' della gara che parte da Lima il prossimo 5 gennaio e che lo vede al via alla guida del camion Iveco del Team Petronas De Rooy. 
   ''La giornata-tipo - spiega il pilota veneto all'ANSA - inizia presto: la partenza e' tra le 7 e le 9 del mattino per ordine di classifica''. Prima le moto, poi quad, 
auto e camion. ''Si affronta un tratto iniziale di trasferimento - prosegue - dal bivacco alla partenza della prova speciale, cha varia tra i 50 e i 300 chilometri. Quindi si affronta la prova speciale di 300-600 chilometri e poi si ripete il percorso di 50-300 chilometri per arrivare al bivacco della sera. Ogni tappa mediamente e' dunque di 800-1.000 chilometri al giorno per 14 giorni di gara. E' il fascino della Dakar''. 
   Una corsa massacrante che richiede una grande condizione fisica. ''Io ho iniziato la preparazione atletica a fine agosto - racconta Biasion -: faccio 2-3 sedute in palestra alla settimana di 4 ore, con lavoro aerobico, pesi e, soprattutto, 
addominali e dorsali, i muscoli piu' sollecitati dalle oscillazioni verticali del camion. Dal punto di vista alimentare faccio una dieta normale, in cui si alternano carboidrati e fibre, eliminando i grassi. Le solite cose razionali che bisognerebbe fare sempre, a prescindere dalla Dakar. Anche perche' al pranzo di Natale non ho rinunciato...''. 
   Alla decima Dakar della carriera, Biasion racconta l'atmosfera al bivacco, autentiche citta' ambulanti che muovono fino a tremila persone per volta. ''Alla sera siamo tutti in fila al buffet per la cena, dalla star all'ultimo meccanico, 
tutti allo stesso livello. E' questo il bello, non c'e' differenza: ognuno monta la propria tenda e la propria doccia, 
la natura livella tutti''. 
   Tantissimi anche gli spettatori. ''In Africa c'era piu' indifferenza da parte della popolazione locale - ricorda Biasion -. In Argentina, Cile, Peru' arrivano tantissime persone, nelle prove speciali c'e' tantissimo pubblico, grandissima passione. 
L'anno scorso a Lima all'arrivo dell'ultima tappa, c'erano 2 milioni di persone; alla partenza a Buenos Aires, 1,5 milioni''.  
