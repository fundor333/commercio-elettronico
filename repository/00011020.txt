#titolo Malala, incontra Barack e Michelle Obama - Speciali
Malala non ha vinto il premio Nobel per la pace ma si è consolata con un incontro con Barack Obama e la moglie Michelle alla Casa Bianca. La coppia presidenziale l'ha ringraziata per il suo "entusiasmante e appassionato impegno in favore dell'educazione femminile in Pakistan". "Gli Usa si uniscono al popolo pachistano e a tanti nel mondo che celebrano il coraggio e la determinazione di Malala", recita una nota ufficiale. 
 Malala Yousafzai, la giovane attivista pakistana ferita alla testa dai talebani, non ha vinto il premio Nobel per la Pace e per il popolo di internet sembra questa la vera notizia: piu' che la conquista del riconoscimento da parte dell'Organizzazione per la proibizione delle armi chimiche (Opac). Ma lei si è detta "onorata" della sua candidatura e in serata poi, mentre interloquiva con i potenti della Terra e con il presidente della Banca Mondiale a Washington, si è rivolta a distanza con forza ai talebani: "Uccidetemi pure, ma prima di uccidermi ascoltatemi". Malala lo ha detto durante un dibattito col presidente della Banca Mondiale, Jim Yong Kim, a margine del convegno d'autunno di Bm e Fondo monetario internazionale (Fmi), ai quali ha rivolto un altro pressante appello: l'istruzione deve essere la priorità numero uno al mondo. Si tratta del suo cavallo di battaglia, per il quale la ragazza pachistana ha creato una Fondazione Malala alla quale oggi la Banca Mondiale ha deciso di donare 200 milioni di dollari. Quanto al Nobel mancato, Malala, di gran lunga la più popolare fra i candidati, ha scelto proprio la rete per "congratularsi con l'Opac per la vittoria del premio Nobel e per il loro meraviglioso lavoro per l'umanita'". "Sono onorata di essere stata nominata", aggiunge la giovane attivista su Twitter. 
 Ma intanto il web ha espresso tutta la sua delusione: "Forse non ha vinto perche' non ha bombardato nessuno", ha cinguettato sarcasticamente un sostenitore. "Premio o no, il suo coraggio e' riconosciuto in tutto il mondo - aggiunge un altro - "Non avra' vinto, ma ha conquistato i cuori di milioni di persone". "Molto deluso" anche l'anchor della Cnn Pierce Morgan. Alle reazioni su internet ha risposto - indirettamente - il comitato del Nobel, il quale si e' affrettato a sottolineare che l'Opac ha ricevuto il riconoscimento per il suo "lavoro di lunga data", non solo per l'odierna missione siriana. Ma c'e' anche chi plaude alla scelta di non premiare "la cultura delle celebrità". "Per quanto non sia in discussione il coraggio e la determinazione di Malala, cio' di cui il mondo ha disperatamente bisogno e' avere piu' istituzioni come l'Opac, cruciale per la distruzione di armi che uccidono milioni di Malala", ha commentato Zeynep Tufekci, dell'università del Nord Carolina. "Troppo spesso la giustizia, l'attivismo e l'impegno sociale vengono ridotti a una cultura della celebrità".  
