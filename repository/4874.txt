#titolo Gse promuove Cobat per smaltimento pannelli - Rinnovabili - Ambiente&Energia
 
            
            ROMA - Il GSE (Gestore dei Servizi Energetici) promuove il Cobat
(Consorzio Nazionale Raccolta e Riciclo) che e' risultato idoneo
per lo smaltimento dei moduli fotovoltaici giunti a fine vita. Il riconoscimento permettera' a Cobat di assicurare ai
produttori-importatori iscritti l'accesso agli incentivi
previsti dai Decreti interministeriali del 5 maggio 2011 (IV
Conto Energia) e del 5 luglio 2012 (V Conto Energia). Tra i punti di forza del Consorzio c'e' il sistema di
tracciabilita' dei moduli fotovoltaici durante l'intero ciclo di
vita che Cobat ha saputo attivare e che consentira' l'avvio a
riciclo di almeno il 65% in peso dei moduli esausti gestiti e il
recupero di almeno il 75%, rendicontando tutte le attivita',
come stabilito dal Disciplinare Tecnico del Gse. Il software attivato da Cobat - spiega una nota - permettera' al
Gse di ricondurre ogni singolo modulo al produttore o
all'importatore che per la prima volta l'ha immesso sul mercato
ed effettuare azioni di controllo sui singoli moduli di un
impianto per cui e' stata richiesta la tariffa incentivante.    Il Consorzio ha una capillare rete di raccolta e stoccaggio
sul territorio nazionale, costituita dai 90 punti Cobat, la cui
efficienza viene certificata dal possesso delle autorizzazioni
di legge per il trasporto e lo stoccaggio del fine vita dei
moduli insieme all'impiego di personale professionalmente
qualificato per la gestione di questa tipologia di rifiuto. Inoltre, l'avvio al riciclo viene realizzato presso impianti di
trattamento e di recupero adeguati, assicurando il finanziamento
delle fasi operative della filiera nel rispetto delle normative
vigenti. ''Sin dal 2011 - dichiara Giancarlo Morandi, presidente Cobat -
il Consorzio ha voluto strutturare in maniera tempestiva un
sistema di gestione dei moduli fotovoltaici giunti a fine vita
anticipando la normativa: cosi' e' nata la prima filiera
italiana per la raccolta e il riciclo dei moduli esausti. Il
raggiungimento di quest'obiettivo permettera' al nostro
Consorzio multifiliera, che gia' conta un centinaio di
produttori iscritti per il fotovoltaico, d'integrare l'ampia
offerta di servizi ambientali''.    Come previsto dalle Regole Applicative emesse da Gse, i
produttori/importatori di moduli fotovoltaici installati su
impianti entrati in esercizio dall'1 luglio 2012 al 31 marzo
2013 dovranno aderire, entro il 31 marzo prossimo, a un
Sistema/Consorzio presente nell'elenco pubblicato. In mancanza
di adesione, il Gse non ammettera' agli incentivi i nuovi
impianti e annullera' i provvedimenti gia' emessi di
riconoscimento delle tariffe incentivanti.
