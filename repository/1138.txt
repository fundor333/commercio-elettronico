#titolo PESCA:TUMBIOLO,NOVELLAME?FINALMENTE SICILIA PRENDE POSIZIONE - Pesca Sicilia
     (ANSA) - MAZARA DEL VALLO (TRAPANI), 23 FEB - ''Finalmente il
governo siciliano si occupa dei pescatori, prendendo posizione
sulla pesca al novellame. La questione non riguarda solo la
pesca, ma tante altre materie sociali, economiche e culturali. Qui si tratta di tutelare e difendere il principio
autonomistico, non a parole, ma in punto di diritto. Sia ben
chiaro, sulla 'neonata' io la penso cosi': la pesca al
novellame, come e piu' che qualunque altra attivita' del mare,
va disciplinata, studiata, regolamentata, monitorata, applicata
nei tempi, nei modi e negli spazi''. Lo scrive, in una lettera
aperta, il presidente del Distretto della pesca di Mazara del
Vallo, Giovanni Tumbiolo.    ''Se tutto questo non lo fa la Regione mediterranea
maggiormente 'dipendente dalla pesca', chi lo deve fare? La
Sicilia ha l'obbligo di fare cio' quale capofila naturale (lo
impongono la storia e la geografia) dei Paesi della sponda sud
del Mediterraneo - prosegue -. Ritengo che la Sicilia non debba
fare marcia indietro, ma andare dritto verso un'autodisciplina
rigorosa e certa. Riprendersi il potere di decidere le sorti del
proprio territorio, della propria gente, non significa pero'
seguire le pulsioni elettorali o le miopi richieste di quattro
'fuorilegge' che non rappresentano affatto la stragrande
maggioranza degli onesti pescatori siciliani''. 
   ''Se la Sicilia intende, come giustamente Crocetta e
Cartabellotta asseriscono, diventare un 'faro' per il Nordafrica
- sottolinea - ha l'obbligo di creare le strutture adeguate e
coerenti con gli obiettivi prefissati. Per prima cosa bisogna
creare un 'assessorato del Mare', ove tutte le competenze, oggi
sparse in ben sette dipartimenti, possano ricongiungersi in una
struttura integrata''. (ANSA).
