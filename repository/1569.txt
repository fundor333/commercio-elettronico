#titolo Progetto Ec-Square, arriva stop scoiattolo grigio - Natura - Ambiente&Energia
  BRUXELLES - L'Italia sta per bandire il commercio dello scoiattolo grigio americano, una specie che minaccia la sopravvivenza dello scoiattolo rosso europeo. A dare l'allarme rosso nel Belpaese contro l'invasione dello scoiattolo killer il progetto 'Life Ec-Square' - 'Rosso scoiattolo', partito grazie a quasi due milioni di euro di fondi del ministero dell'Ambiente, di alcune regioni e della Commissione europea a settembre del 2010 e che terminera' a settembre del 2014. ''Il decreto, che sta per essere pubblicato a giorni, e' stato un regalo di Natale del governo il 24 dicembre scorso'' spiega Sandro Bertolino, ricercatore associato dell'Universita' di Torino e coordinatore della task force del progetto.  
''Si tratta di un passaggio importante perche' blocca il commercio dello scoiattolo grigio, dello scoiattolo volpe e dello scoiattolo ventre rosso'' spiega Bertolino. Il divieto a livello Ue per queste tre specie era solo di import dai Paesi extra Ue, mentre l'Italia ha deciso di dare lo stop definitivo alla vendita, una misura fondamentale per il successo di qualsiasi iniziativa di controllo della sua diffusione in natura. ''Si tratta della prima volta che l'Italia blocca il commercio di specie esotiche per difendere la biodiversita' locale - precisa Piero Genovesi dell'Ispra - perche' i precedenti si erano verificati per motivi fitosanitari o attivita' forestali, ad esempio contro l'arrivo di specie infette''. Il progetto 'Rosso scoiattolo' copre Liguria, Piemonte e Lombardia, visto che anche in Italia si sta verificando la sostituzione dello scoiattolo rosso da parte dello scoiattolo grigio, che ha gia' decretato l'estinzione della specie locale in grandi aree di Gran Bretagna e Irlanda, innescando un fenomeno che si presume arrivera' in tutta Europa. 
''L'ambiente di Francia, Germania e Svizzera e' simile a quello dell'Italia, quindi il grosso rischio e' che potrebbe determinare l'estinzione dello scoiattolo rosso su larga scala'' afferma Bertolino. Attualmente in Italia la colonia piu' ampia di scoiattolo grigio si trova in Piemonte (duemila chilometri quadrati). ''Una piccola popolazione - riferisce Bertolino - abita in Liguria, in un parco urbano di Genova Nervi, ma anche questa e' pericolosa perche' ha una densita' elevata e periodicamente alcuni esemplari escono dall'habitat urbano, che si trova a poca distanza dall'Appennino''. Una trentina di altri nuclei separati sono in Lombardia, mentre un'altra popolazione e' in Umbria, a Perugia. 
L'Italia per anni non ha fatto nulla ed e' stata oggetto di varie raccomandazioni, a partire dal 1999, da parte della Convenzione di Berna, che ha chiesto di eradicare le popolazioni di scoiattolo grigio e bloccarne il commercio, fino al 2008, quando e' diventata una sorta di 'sorvegliata speciale'. Cosi' nel 2010 e' nato il progetto 'rosso scoiattolo', che lavora sia con le Regioni Liguria, Piemonte e Lombardia, che con le universita' di Genova, Torino e Varese e l'istituto di ricerca Oikos. ''Da settembre 2010 e in tutto il 2011 - racconta il ricercatore dell'universita' di Torino - abbiamo fatto il monitoraggio delle popolazioni, per valutare la distribuzione e la consistenza dei vari nuclei e abbiamo elaborato dei piani di gestione per le tre regioni''. Dopo le autorizzazioni, ''nel 2013 stiamo discutendo con gli enti territoriali come parchi e province, le modalita' di intervento a livello locale''. Quando e' possibile si cerca di rimuovere la specie e solo in un caso straordinario come quello di Genova Nervi, dove gli animali diventati i beniamini degli abitanti sono pochi, di sterilizzarli tutti.  
