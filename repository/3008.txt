#titolo Italia 150: festa forze armate a Bologna celebra l'unita' - Italia 150
  Quattro giornate per celebrare anche a Bologna, il 4 novembre, l'unità nazionale. E' la festa delle Forze armate, vissuta con parate, mostre di mezzi ed equipaggiamenti e lancio di paracadutisti. In occasione del novantesimo anniversario del milite ignoto, sarà reso poi omaggio al 'Viaggio dell'Eroé, che rievoca il trasporto in treno della salma del soldato, da Aquileia al Vittoriano di Roma, nel 1921. E che lunedì fa tappa alla stazione di Bologna. Alle 9.30, infatti, al sesto binario del piazzale ovest, alla presenza del comandante militare Esercito dell'Emilia-Romagna, generale di divisione Antonio De Vita, si terrà una cerimonia di inaugurazione. Dopo, sarà possibile salire e visitare il treno, dove è allestita una mostra fotografica e il drappo che avvolse il feretro del milite. Alle 13.25, la partenza del convoglio. A presentare le iniziative, nel circolo Ufficiali, lo stesso generale De Vita, insieme al vice prefetto vicario di Bologna, Pasquale Giuffré. Iniziative che, ha detto Giuffré, "hanno un significato ulteriore quest'anno, visto che si inseriscono in quelle per i 150 anni dell'Unità". Il 2 novembre, le celebrazioni proseguono con le commemorazioni dei defunti: alle 8.30 una corona d'alloro sarà deposta nel chiostro della basilica di Santo Stefano. Alle 9, in San Petronio, la messa officiata dal vicario generale della diocesi di Bologna, monsignor Giovanni Silvagni. Alle 10.15 e alle 11 la deposizione di corone in piazza Nettuno e alla cripta ossario della Certosa. Per ricordare la vittoria nella prima guerra mondiale, il 4 novembre alle 10.30 in piazza Maggiore, ci sarà la tradizionale parata: interverranno il prefetto di Bologna, Angelo Tranfaglia e il comandante De Vita. Analoghe celebrazioni, nelle piazze principali dell'Emilia-Romagna: a Modena alle 9.45 in piazza Grande, alle 10 a Ferrara (piazza Trento e Trieste), Piacenza (piazza Cavalli), Parma (piazza Duomo), Ravenna (piazza del Popolo), Rimini (piazza Ferrari), Forlì (piazza Morgagni), e Reggio Emilia (piazza Prampolini). Il 6 novembre, infine, ai giardini Margherita di Bologna, ecco 'Caserme in piazza. Saranno esposti mezzi, materiali ed equipaggiamenti delle Forze armate, della Guardia di Finanza, del Corpo militare della Croce rossa italiana. Si conclude con il lancio dei paracadutisti.  
