#titolo  - Mondo
     (ANSA) - SOFIA, 18 MAR - Gli organi inquirenti bulgari
eseguiranno il 26 aprile prossimo un esperimento giudiziale per
riprodurre l'attentato dinamitardo anti-israeliano del 18 luglio
scorso all'aeroporto di Burgas sul Mar Nero, nel quale, oltre al
presunto kamikaze, morirono 5 turisti israeliani e l'autista del
loro bus. Lo ha annunciato oggi alla Radio nazionale bulgara
(Bnr) il giudice istruttore Gheorghi Iliev che si occupa del
caso. 
   Il giudice ha precisato che per la ricostruzione
dell'attentato, che si svolgera' in una base militare presso la
citta' di Ihtiman (ovest), sono stati gia' preparati due
pullman, dei manichini e l'esplosivo che si suppone sia stato
utilizzato dall'attentatore. Iliev ha detto che in questo modo
''saranno chiariti alcuni punti ancora in sospeso circa l'atto
dinamitardo''. Il 5 febbraio scorso il ministro dell'Interno,
Tsvetan Tsvetanov, ha formulato l'ipotesi che dietro
all'attentato ci fosse stata la fazione sciita libanese
Hezbollah. (ANSA)
           
