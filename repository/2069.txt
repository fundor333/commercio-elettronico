#titolo Aumentano gli elefanti e rinoceronti in Namibia - In Viaggio
    In un periodo in cui il bracconaggio sta decimando la popolazione di rinoceronti ed elefanti in tutti i paesi dell'Africa, in Namibia è in aumento il numero degli animali tra quelli a rischio di estinzione.    Secondo un recente rapporto pubblicato dai media locali, i rinoceronti neri, la sottospecie più rara, sono aumentati da 300 a 1.700 unità dal 1980, mentre gli elefanti del deserto ora sono 600, rispetto ad appena 155 nel 1980.    A spiegare il fenomeno è stato in un libro un pioniere della conservazione della natura, Garth Owen Smith, che dal 1980 ha avviato un tour, basato sul coinvolgimento delle comunità locali, per sostenere le campagne in favore della fauna selvatica. "Se la fauna è conservata bene può attirare turisti, creare posti di lavoro e ricchezza nella regione", ha detto ad Africa Review Pierre du Preez, responsabile per la protezione dei rinoceronti del ministero dell'Ambiente e del Turismo.    E così in poco più di 30 anni la Namibia è diventata una delle mete più ambite per i turisti di tutto il mondo. "Le popolazioni rurali che vivono vicino ai rinoceronti sono molto più favorevoli alla tutela dell'ambiente e diventa più difficile per le persone diventare bracconieri, perché la loro scelta potrebbe influenzare l'intera comunità", ha spiegato Du Preez. "Auspichiamo che il modello della gestione comunitaria delle risorse naturali possa essere esportato anche altrove", ha concluso.(ANSA).  
