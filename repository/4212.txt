#titolo Renault vicina all'annuncio produzione Nissan in Francia - Industria e Mercato - Motori
  ROMA - Renault starebbe per annunciare un nuovo programma di utilizzazione delle fabbriche francesi, destinando una parte delle proprie capacita' (in un sito che non e' stato ancora identificato) all'alleata Nissan.  Secondo quanto scrive Les Echos, a Renault spettera' il compito di produrre il modello di segmento C che raccogliera' l'eredita' della Almera, uscita dai listini europei della Nissan nel 2006. 
Questa berlina a due volumi dovrebbe essere prodotta al ritmo di 80mila unita' all'anno, con il lancio - gia' annunciato dalla Casa giapponese - nel 2014. 
Nel riferire la notizia, Automotive News Europe indica come probabili siti produttivi gli stabilimenti Renault di Flins o di Douai. Nel primo impianto vengono oggi costruite la nuova Clio la vettura 100% elettrica Zoe, il secondo e' invece dedicato al momento alla Scenic ma e' gia' stato destinato ai futuri modelli della Losanga di gamma media e medio alta.  La decisone di spostare in Francia la produzione della nuova Nissan - azienda che e' controllata al 43,4% dalla Renault - e' legata alla impossibilita' di fabbricare questo modello nell'impianto inglese di Sunderland (la capacita' verra' saturata da una nuova compatta per il brand Infiniti) e all'evidente volonta' della Casa francese di mantenere il massimo livello occupazionale nel Paese.  
