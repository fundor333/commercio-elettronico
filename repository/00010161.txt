#titolo India, perquisiti uffici Finmeccanica a New Delhi - Mondo
NEW DELHI - Gli uffici di Finmeccanica e della AgustaWestland a New Delhi sono stati perquisiti oggi dalla polizia criminale indiana (Cbi) nell'ambito di una inchiesta su presunte tangenti pagate nella vendita di 12 elicotteri AW-101. Lo ha appreso l'ANSA da fonti del gruppo italiano. Gli agenti, ha precisato la fonte, "sono arrivati intorno alle 6 e hanno trascorso varie ore negli uffici".  "Sono stati gentili, - ha ancora detto la fonte riferendosi alla perquisizione nell' ufficio Finmeccanica - si sono informati sull'organizzazione del gruppo in India e sulle persone che hanno svolto il coordinamento in questi ultimi anni". Alla fine, ha concluso, "hanno anche ringraziato sostenendo che non si attendevano tanta cooperazione". Il Cbi ha formalizzato una inchiesta sulle presunte tangenti nella vendita degli elicotteri AW=101, aggiungendo ai nomi di indagati già noti fra cui l'ex capo dell'aviazione indiana S.P.Tyagi, quelli nuovi di Satish Bagrodia (fratello dell'ex ministro del Carbone, Santosh Bagrodia) e di Pratap Aggarwal, rispettivamente presidente e direttore generale di IDS Infotech, una delle imprese attraverso cui sarebbero passate le tangenti. 
 INDIA, ORSI E SPAGNOLINI IN DENUNCIA POLIZIA  - Vi sono anche Giuseppe Orsi e Bruno Spagnolini, oltre a Finmeccanica e AgustaWestland, nella lista delle 13 persone e sei società oggetto di una denuncia presentata oggi dalla polizia criminale indiana (Cbi) che sta indagando su presunte tangenti pagate per la vendita di 12 elicotteri AW-101 all'aviazione indiana. Lo ha reso noto la stessa CBI a New Delhi.   
