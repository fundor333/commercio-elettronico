#titolo Isabelle Huppert  - Protagonisti
dell'inviato Francesco Gallo 
 In una affollatissima conferenza stampa e, a seguire, in un incontro ristretto, sono stati Toni Servillo e Isabelle Huppert le due vere star del film di Bellocchio, 'Bella addormentata', in corsa alla 69/a edizione della Mostra d'Arte Cinematografica di Venezia. "Il film di Bellocchio è grandioso, è qualcosa che sta tra Kleist, Cechov e Pirandello" ha detto Servillo che nel film interpreta un parlamentare della destra dilaniato su come votare sulla vicenda di Eluana Englaro. "Il mio - ha continuato l'attore che è protagonista anche del film di Ciprì 'E' stato il figliò - è un personaggio dubbioso, ha una sua fragilità, ma sempre una grande dignità. Un ruolo difficile perché ha allo stesso tempo una moglie che sta morendo e una figlia che rispetto all'eutanasia ha idee totalmente opposte". Infine sul fatto che anche l'anno scorso era in corsa a Venezia con due film, Servillo, scherzandoci su, ha detto: "Non ho certo parentele con Barbera". 
 "Prima di girare il film non mi sono mai posta la domanda su quale fosse la mia posizione rispetto all'argomento eutanasia - ha detto invece Isabelle Huppert che nel film 'Bella addormentata' interpreta un'attrice che si è ritirata dalle scene perché ha una figlia in coma -. Quello che mi è piaciuto del film di Bellocchio è che tutti i personaggi non hanno certezze, ma vivono nel dubbio proprio come capita a me rispetto a questi argomenti". "Mi è piaciuta poi molto l'idea del sacrificio che fa il mio personaggio, ovvero Divina Madre. Ho immaginato, infatti, con una certa ironia che in realtà compio questo sacrificio non solo per generosità, ma perché trovo il mio bel tornaconto: non sono più in competizione con mio marito (interpretato da Gianmarco Tognazzi, ndr) che fa come me l'attore", ha continuato Isabelle Huppert. Infine l'attrice francese non manca di ricordare come il suo personaggio, animato da una grande creatività artistica, "viva la malattia della figlia in coma in maniera del tutto teatrale".  
