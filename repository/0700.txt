#titolo Minori: ricerca, 45% ragazzi gioca d'azzardo, 54% beve - Stili di vita - Salute e Benessere
     (ANSA) - VECENZA, 29 OTT - Il 45% dei ragazzi gioca
d'azzardo, il 54% fa uso di alcol fino ad arrivare all'euforia,
il 28% si ubriaca: succede a Vicenza, dove il fenomeno e' stato
quantificato dalla ricerca 'Alcol e gioco: divertimento o
pericolo?' promossa dall'l'Istituto Rezzara.    La ricerca ha coinvolto 5.642 persone, delle quali 3.822
giovani. Il gioco e' diffuso tra il 45% dei giovani maschi,
talora con una assiduita' quotidiana (5%) e una modesta
consapevolezza sul pericolo che cio' comporta. Interrogati sul
perche' si gioca, i giovani hanno indicato come prioritarie le
motivazioni del 'bisogno di denaro' e del 'gusto di vincere',
confermate anche dall'affermazione 'spero di realizzare qualche
sogno'. Tra loro non mancano quelli che dichiarano anche il
bisogno psicologico (giovani 36,8%). A giocare i giovani sono
spesso indotti, oltre che dalla pubblicita', dallo stimolo che
viene dagli amici: il gioco avviene in casa e al bar, ma per i
giovani anche on-line (19,8%). Particolarmente utilizzati sono i
videogiochi (44,1%), le carte (45,5%), il gratta e vinci
(36,9%). Sono inoltre riconosciuti pericolosi il gioco
d'azzardo, le macchinette e le scommesse sullo sport, ma
ritenuti innocui invece il gratta e vinci, i giochi televisivi,
il lotto e superenalotto, anche se si ritiene possano ingenerare
disimpegno nella vita quotidiana.    Riguardo all'alcol, nei giovani e' stata registrata una
maggiore consapevolezza, almeno immediata, del pericolo
dell'abuso rispetto al gioco, ma anche una prassi d'uso che
porta spesso all'euforia (54% nell'ultimo mese) e
all'ubriacatura (28%). Solo il 17,5% dei giovani riconosce lo
'sballo del sabato sera' come un pericolo. La motivazioni che
induce a bere e' per la meta' abbondante dei giovani la
'condivisione di gruppo', solo un terzo scarso parla di
'piacere' e solo il 22,3% del 'bisogno di vincere la
solitudine'. I dati saranno analizzati al 19/o Simposio sulla
vita di relazione dal 5 al 7 novembre a Vicenza, in Palazzo
Bonin Longare. (ANSA).
