#titolo Le elezioni piu' costose, spesi 6 mld dlr - Mondo
di Stefano de Paolis 
 Le elezioni presidenziali Usa del 2012 segnano un record: sono le più costose della storia.  Dall'inizio della campagna elettorale il presidente Barack Obama ha raccolto oltre un miliardo di dollari, il suo sfidante repubblicano Mitt Romney appena poco di meno. Ma il totale della spesa, secondo l'ultima stima dell'istituto di ricerca indipendente Center for Responsive Politics, sarà di oltre sei miliardi. Una cifra che supera di ben 700 milioni di dollari i 5,3 miliardi spesi per le elezioni del 2008. 
 Il dato si riferisce alla campagna elettorale nel suo complesso, compresi i fondi raccolti dai rispettivi partiti e dai SuperPac, i comitati elettorali che sostengono Obama e Mitt, che dal 2010 hanno diritto di raccogliere fondi senza limiti.    Nella campagna per le elezioni del 2008 i due candidati avevano raccolto circa 1,8 miliardi di dollari. Allora Obama fu il primo candidato presidenziale a rinunciare al finanziamento pubblico, accettato invece dal suo rivale John McCain. Il risultato fu che Obama fu in grado di spendere il doppio rispetto al candidato repubblicano. 
 E così quest'anno entrambi i candidati hanno deciso di rinunciare al finanziamento pubblico, che in teoria serviva a fissare un tetto di spesa.    Molto tempo della campagna è stato così quest'anno dedicato ad eventi per la raccolta di fondi. Obama ha ampiamente superato Romney nelle piccole donazioni, con oltre due milioni di piccoli donatori che hanno versato nelle casse della sua campagna oltre 427 milioni di dollari.     Il titolo di maggior contribuente alla corsa repubblicana spetta invece al magnate dei casinò di Las Vegas Sheldon Adelson, che ha versato oltre 40 milioni di dollari ai SuperPac del Partito Repubblicano, compresi quelli che sostengono Romney. 
 Con più soldi a disposizione, i due candidati hanno potuto fare anche più pubblicità che mai. Secondo il Wesleyan Media Project, fino alla settimana scorsa erano strati diffusi dalle tv oltre 915 mila spot presidenziali, con un aumento del 44,5 per cento rispetto alle ultime elezioni, quando furono diffusi in tutto 637 mila spot.     Un quadro che già ad agosto ha indotto il settimanale Time a pubblicare una copertina choc, con una foto in cui si vede un cartello piantato sul giardino davanti alla residenza presidenziale di 1600 Pennsylvania Ave di Washington con su scritto: "For Sale", in vendita. E poi, aggiunto sotto a penna, "asking 2,5 billion", prezzo richiesto due miliardi e mezzo di dollari. Quindi il titolo: "'Come comprare la Casa Bianca''.   
