#titolo Leonardo Di Costanzo - Protagonisti
di Francesca Pierleoni  
Raccontare "come si forma e sedimenta la mentalità camorristica attraverso due adolescenti, il cui pensiero è ancora in formazione. Dal luogo che li imprigiona i protagonisti ci si confrontano". E' uno degli spunti, spiega Leonardo di Costanzo, alla base della sua opera prima, L'intervallo, presentata alla Mostra di Venezia in Orizzonti e in uscita domani distribuito da Cinecittà Luce. La storia ruota intorno alla giornata estiva che due teenager, Salvatore (Alessio Gallo), timido e riflessivo, venditore ambulante di granite con il sogno di diventare cuoco e Veronica (Francesca Riso), apparentemente sicura di sé e indipendente, devono trascorrere insieme in un enorme edificio al centro di Napoli. Un ex collegio, dove il ragazzo è stato incaricato di portare e sorvegliare Veronica, in attesa dell'arrivo di un boss della camorra, che deve 'punire' la ragazza. 
 "La prima versione della sceneggiatura è nata più o meno nel periodo di Gomorra, ma ci eravamo fermati perché temevamo che la storia dei due ragazzini nello stesso ambiente non reggesse un film - dice Di Costanzo, già pluripremiato documentarista -. Abbiamo mescolato aspetti realistici e non, come l'esplorazione del mondo immaginario dei due ragazzi, per evitare che il tema della camorra li schiacciasse. Anche se proprio prima delle riprese è accaduto un fatto di cronaca simile alla trama. Un ragazzo era stato picchiato perché si era fidanzato con una ragazza di un clan". E' molto difficile "girare a Napoli, già molto raccontata - sottolinea - ma gli stereotipi non vanno evitati, perché rischi ti colpiscano a tradimento. Bisogna trovare altre chiavi di lettura". I due bravissimi protagonisti esordienti sono stati scelti dopo un casting con oltre 200 ragazzi, da cui ne sono stati selezionati dieci: "Dovevamo salvaguardare la spontaneità, mantenere la massima verità, tant'é che la sceneggiatura - spiega Di Costanzo - era scritta in italiano. I ragazzi l'hanno sempre di più fatta loro, rendendola in dialetto". Fondamentale anche la scelta del luogo abbandonato dove girare, "che ha condizionato, con i suoi spazi, la scrittura". Salvatore "é molto diverso da me, è timido e riflessivo, io sono più estroverso - spiega Alessio Gallo, 18 anni -. Mi sono divertito molto a recitare, ma non mi aspetto nulla, vedremo, ora torno al mio solito lavoro di fruttivendolo". E aggiunge: "La camorra a Napoli ovviamente c'é, ma non è addosso a ogni persona. Dipende sempre dalla strada che vuoi prendere". Anche Francesca Riso, 17 anni, sottolinea le differenza da Veronica, "che è molto più forte e orgogliosa di me, io sono timidissima. Io in una storia così mi sarei arresa subito. Sono strafelice di aver fatto il film ma ora si torna alla vita di tutti i giorni, scuola, doposcuola e casa".  
