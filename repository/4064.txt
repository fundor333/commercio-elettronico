#titolo Fare ammette disfatta; ha pesato finto master di Giannino  - Elezioni 2013
di Stefano Secondino 
 ROMA - "Fare ha perso le elezioni. Il risultato è largamente al di sotto delle nostre aspettative". Silvia Enrico non usa giri di parole per sancire la sconfitta di Fare. La giovane avvocatessa di Albenga ha preso la guida del partito solo da mercoledì scorso, dopo le dimissioni del fondatore Oscar Giannino per lo scandalo di un master a Chicago vantato e mai conseguito. Quattro giorni da coordinatore nazionale, e subito la disfatta: 1,2% alla Camera, 0,9% al Senato i risultati provvisori in serata, largamente sotto le soglie di sbarramento. Fare rimane fuori dal Parlamento. "Un risultato fra il 2 e il 3% ci avrebbe trovati soddisfatti", commenta a denti stretti Enrico. Inevitabile la domanda: quanto ha influito la vicenda di Giannino sulla debacle? "La vicenda ha pesato - risponde - ma il risultato non é dovuto a questo. Non è possibile aver perso in una settimana il 50% dei nostri voti per questo". 
 Per la giovane leader "scontiamo il fatto che siamo una forza giovane che ha cercato di articolare un proprio messaggio complesso e ambizioso, mentre gli altri competitor hanno puntato su slogan semplicistici". Al quartier generale di Fare per fermare il declino, in largo del Nazareno a Roma, l'atmosfera stasera non è però funerea. Checché ne dica la coordinatrice, dopo lo scandalo del falso master la sconfitta era stata messa nel conto dagli attivisti, che ora la prendono con un pizzico di ironia. "Almeno a queste elezioni ci siamo tolti dai piedi Fini, Di Pietro e Ingroia" commenta uno. "Si vota fra sei mesi", dice un altro militante a Enrico "e noi ci siamo!" risponde lei. E poi prosegue: "faremo i congressi regionali e quello nazionale e ci presenteremo alle prossime elezioni locali ed europee". In largo del Nazareno, c'é però un convitato di pietra. E' Oscar Giannino, il fondatore travolto dallo scandalo, che oggi non si è fatto vedere. "L'abbiamo sentito - dice il tesoriere Lorenzo Gerosa -. Come noi è molto deluso dai risultati, non se li aspettava. Ma come noi è determinato ad andare avanti".  
