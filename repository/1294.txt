#titolo SAN GIMIGNANO - Osteria delle Catene  - I ristoranti consigliati da giornalisti ANSA
     (di Giulia Sampognaro) 
    “Bacia, lecca, morde, pica e punge”. Così Michelangelo Buonarroti descriveva la Vernaccia di San Gimignano, primo vino italiano a ottenere la DOC; cinque intensi predicati verbali che esprimono al meglio il carattere di questo gioiello toscano, reso ancor più prezioso se degustato sotto le torri del famoso borgo medievale, con piatti rigorosamente del territorio. 
    Fa al caso nostro allora l’Osteria delle Catene, locale sito proprio nel centro storico di San Gimignano, ma ben distante dalle classiche offerte gastronomiche turistiche. Piatti tipici fatti a mano e solo con prodotti locali: aprendo il menù c’è l’imbarazzo della scelta, così ci affidiamo ai consigli di Virgilio, patron dell’Osteria insieme a Gino, il cuoco. Impossibile non farsi catturare dalla zuppa medievale, con il tipico zafferano, porri, latte e cubetti di prosciutto, servita con pane bruscato; delicatissima e molto profumata. Per i primi piatti la scelta cade sulla tradizione: pici al sugo di carne chianina, fatti rigorosamente ‘alla toscana’ quindi senza pomodoro, pennette saltate al chianti con cipolle, brodo di carne e formaggio,  e pici dell’Osteria al Chianti. Mangiati possibilmente in quest’ordine per dare la giusta progressione ai sapori, sono tre piatti uno migliore dell’altro; sicuramente però le pennette stupiscono per eleganza e incisività, con i singoli ingredienti che si mescolano senza accavallarsi, splendide poi in abbinamento con la Vernaccia. Il secondo non è da meno: consigliatissimo lo stracotto di chianina al Chianti, cucinato alla perfezione e presentato in porzioni più che abbondanti esattamente come tutti i piatti. Un vero e proprio burro, una delizia per il palato che rimane avvolto da un sapore molto persistente ma egualmente delicato. Impossibile chiudere un pranzo senza i cantucci fatti in casa, ovviamente con il vin santo di Trebbiano e Malvasia, scelto tra le oltre cento etichette in carta. Pancia piena, palato soddisfatto e anche il portafoglio sorride: ottimo il rapporto qualità-prezzo, con primi che viaggiano dagli 8 ai 10 euro e i secondi che non superano i 15. 
 Osteria delle Catene  Via Mainardi,18  53037 San Gimignano (SI) Tel.+39 0577 941966  
