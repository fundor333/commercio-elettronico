#titolo Sneijder prenota il Pallone d'oro - Tempi Supplementari
  (ANSA) - ROMA - La notizia e' gia' nell'aria ma ora e' praticamente una certezza visto che a tessere l'elogio di Wesley Sneijder in vista dell'assegnazione del Pallone d'oro e' proprio France Football, la rivista francese che ha istituito il premio.    ''Spumante in questa stagione - scrive il giornale - per Wesley Sneijder dopo la trionfale stagione interista e l'ottima performance finora in Coppa del Mondo tanto da fare dell'olandese il possibile candidato al Pallone d'Oro''.    ''Sneijder - prosegue l'articolo - non e' il piu' grande ne' il piu' forte in assoluto, ma quest'anno trasforma in oro tutto cio' che tocca''. 
 Insomma, una consacrazione in piena regola che lascia davvero pochi dubbi.     Il giornale ricorda la triplete interista: Champions, Campionato e Coppa Italia e il ruolo da protagonista di Sneijder nell'Inter di Mourinho.    ''Non soddisfatto - si legge ancora sull'edizione on line -  il regista e' tornato al lavoro. Questa volta, con la Nazionale giocando fino a questo momento in maniera perfetta''. E questa sua straordinaria forma potrebbe permettergli di coronare a 26 anni la sua magnifica stagione - scrive il giornale - con il Pallone d'oro. Finora Sneijder e' stato il miglior marcatore degli Orange con quattro gol segnati. 
 BLATTER E FRANCE FOOT INSIEME,ECCO PALLONE ORO FIFA  - La Federazione internazionale (Fifa) ed il magazine sportivo France Football hanno raggiunto l'accordo per unificare i rispettivi trofei individuali, il 'Fifa World player' ed il 'Pallone d'Oro'. Lo ha annunciato il presidente della Fifa, Joseph Blatter a Johannesburg, affiancato da George Weah, unico giocatore africano ad averli vinti entrambi.    Dall'unione dei due riconoscimenti nasce il 'Pallone d'Oro Fifa', la cui giuria sarà formata da selezionatori e capitani delle nazionali e dai rappresentanti della stampa. La cerimonia per la consegna del 'Pallone d'Oro Fifa' 2010 avverrà il 10 gennaio 2011 a Zurigo (Svizzera).    Alla firma dell'accordo era presente anche Marie Odile Amaury, presidente di Amaury Sport Organisation (ASO), editrice di France Football (inventore del Pallone d'Oro) e de L'Equipe. 
    
