#titolo La paura di un bimbo, e' tornato camion invisibile  - Cronaca
ROMA, 30 MAG - "Ieri è tornato il camion invisibile e la terra ha fatto zamzam": il "camion invisibile" è il terremoto, "zamzam" la parola onomatopeica con cui il piccolo Alessio, 5 anni, giustifica quel tremore violento che in questi giorni ha squassato l'Emilia e che per un bambino non può che arrivare dall'ignoto. Alessio è accampato nello stadio di Finale Emilia, allestito da Save the Children insieme alla Croce Rossa e ad altri organismi che si occupano di protezione dei minori. Il bimbo parla al telefono con la zia e le racconta del camion invisibile che sposta le cose. 
 "Ha perso completamente l'appetito, non vuol mangiare nulla da una settimana - spiega sua madre, Francesca Battaglia di Finale Emilia - ogni volta che sente anche piccolo rumore sussulta di paura e mi chiede 'mamma è tornato il camion invisibile?'". 
 Si è rifiutato di mangiare per due giorni anche Mohammed, quattro anni, terzo figlio di Sana, ventisettenne originaria del Marocco e residente a San Felice sul Panaro (Modena). "Il terremoto ci ha sorpreso alle quattro del mattino - racconta la donna - Mohammed si è rifiutato di mangiare per due giorni e ora fa ancora fatica a prendere sonno, ha paura del buio, perché è durante la notte che la terra ha iniziato a tremare". Sana ha anche altre due bambine, Lubna e Meriem di 10 e 9 anni: loro il terremoto di domenica 20 maggio se lo ricordano bene, perché sono scese giù in strada di corsa, dal terzo piano di una vecchia palazzina, senza neanche poter prendere le loro bambole preferite. Oggi giocano allegre sotto la tenda nel campo di Finale Emilia, dove sui 475 ospiti totali ben 88 sono minori. 
 Tra questi sono circa 50 quelli registrati a due giorni dall'inizio delle attività di Save the Children, di cui sono solo due i bambini italiani, il resto sono tutti originari del Marocco e hanno un'età compresa per lo più tra i quattro e dieci anni. Nonostante le fortissime scosse di lunedì scorso i piccoli nella tendopoli hanno l'aria serena, "perché qui ci sentiamo al sicuro" spiega Sana. "Domani stesso partiamo per il Marocco, io e i bambini senza mio marito che resterà qui a lavorare. Mohammed di tornare a casa non ne vuol proprio sapere, ha paura del zelzal", parola araba più che mai onomatopeica per indicare il terremoto.  
