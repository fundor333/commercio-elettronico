#titolo A Cogne e' sfida mondiale tra ironman della neve  - Spettacoli e Sport
  Le nevi di Cogne saranno teatro dal 22 al 24 febbraio dei Campionati mondiali di Winter Triathlon, spettacolare e impegnativa disciplina per super-atleti che riunisce tre sport in uno: l'atleta deve compiere una frazione a piedi, una in mountain-bike e una con gli sci da fondo senza interruzioni. In dettaglio, nella prova dei Mondiali i partecipanti dovranno percorrere sei chilometri di corsa, dodici chilometri in mountain bike e nove chilometri sugli sci per le categorie 'Elite' e 'Under 23' maschili e femminili. Oltre a queste, saranno assegnati i titoli anche nelle categorie e 'Junior' e 'Age group', riservate agli amatori. E' prevista anche la prova 'Team relay' a staffetta. I piu' grandi interpreti mondiali della disciplina gareggeranno in Valle d'Aosta a dieci anni dai Campionati del mondo di Brusson (2002) e a cinque da quelli di Flassin (2007). Il 22 febbraio dopo la cerimonia di apertura si terra' il briefing per gli atleti delle tre categorie principali, mentre il giorno successivo a partire dalle 9 prenderanno il via le gare. La premiazione e' prevista nel pomeriggio. Il 24, infine, si disputeranno la 'Team relay' e le prove 'Age group'. Per quanto riguarda il tracciato, il giro di corsa misura due chilometri con avvio pianeggiante in prossimita' della zona cambio. In seguito si affronta un leggero falsopiano sulla pista di fondo che porta alle due salite del percorso intervallate da una veloce discesa; quindi si imbocca un single track nel bosco che riconduce verso la zona cambio in costante discesa. Il giro 'bike', lungo quattro chilometri, e' caratterizzato da un primo tratto in discesa, veloce e con repentini cambi di direzione sulla pista di fondo che conduce al villaggio di Cretaz; da qui si supera un ponte e si risale lungo il torrente su una strada innevata in leggera salita. Un ultimo strappo sulla pista di fondo riconduce alla zona cambio, Il giro ski di tre chilometri, da affrontare a tecnica skating o a tecnica classica, presenta un primo breve tratto pianeggiante seguito da due salite impegnative. Dopo la discesa si incontrano, quindi, due brevi risalite e una veloce discesa che conducono al ponte della Stadio del Fondo e a un'ulteriore discesa e a un falsopiano che terminano il giro.  
