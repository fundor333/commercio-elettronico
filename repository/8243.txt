#titolo Varieta' e qualita' per edizione 2013 'Concerts d'hiver' - Spettacoli e Sport
  (ANSA) - AOSTA, 9 FEB - All'insegna della qualita' degli esecutori e di un programma eterogeneo per generi e stili, la rassegna itinerante 'Concerts d'Hiver' proporra' fino ai primi di marzo quattro appuntamenti in programma in diverse localita' valdostane. 
L'ottava edizione della rassegna musicale, oltre a confermare il 'format' dei cartelloni precedenti con protagonisti della scena musicale italiana ed internazionale impegnati ad eseguire sia composizioni originali sia di grandi maestri del passato, ha introdotto una 'ghiotta' novita'. Accanto ai classici concerti da camera, infatti, da quest'anno sono in calendario in un ristorante del centro di Aosta anche due 'cene musicali' - il 13 e il 27 febbraio alle 20, rispettivamente con il Morena Avenoso Trio e con Lautaro e Miguel Angel Acosta in una serata di tango e folclore argentino &#8211; e sabato 2 marzo alle 22 con un 'Digestivo musicale' in compagnia del chitarrista argentino Luis Alberto Soria. 
Per quanto riguarda il cartellone principale, dopo il debutto del 10 febbraio nel Salone Ducale del Municipio di Aosta con il duo formato dal chitarrista Maurizio Brunod e dal celebre contrabbassista Miroslav Vitous, gia' fondatore del supergruppo jazz dei Weather Report, la rassegna proseguira' il 17 febbraio nella Chiesa parrocchiale di Saint-Pierre con l'Ensemble Vocale Calycanthus. Il 24 febbraio, di nuovo nel Salone Ducale del Municipio del capoluogo valdostano sara' di scena l'Andrea Manzoni Duo, composto da Andrea Manzoni (chitarra) e Luca Curcio (contrabbasso). Infine, l'edizione 2013 dei 'Concerts d'Hiver' si chiudera' il 3 marzo nella Biblioteca comunale di Saint-Christophe, alle porte di Aosta, con il duo di chitarristi formato da Eduardo Castanera e Luis Soria. Tutti i concerti avranno inizio alle 20,45. (ANSA).  
