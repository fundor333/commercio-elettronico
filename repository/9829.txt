#titolo Al via da mercoledi' a Rimini Ecomondo - Speciali ed Eventi - Ambiente&Energia
  RIMINI - Al via, mercoledi' alla Fiera di Rimini, l'edizione numero 16 di 'Ecomondo', la kermesse  internazionale del recupero di materia ed energia e dello sviluppo sostenibile, in programma fino a sabato. Alla manifestazione si affiancano anche la sesta edizione di 'Key Energy', la Fiera internazionale per l'energia e la mobilita' sostenibili, e la quinta edizione di 'Cooperambiente', la fiera dell'offerta cooperativa di energia e servizi per l'ambiente a cura di Legacoop. 
Al taglio del nastro il ministro dell'Ambiente e la Tutela del Territorio e del Mare, Corrado Clini, che aprira', inoltre, gli Stati Generali della Green Economy, promossi da un comitato di 39 organizzazioni di imprese in collaborazione con il Ministero dell'Ambiente ed il coordinamento della Fondazione Sviluppo Sostenibile presieduta da Edo Ronchi. Gli Stati Generali, in programma mercoledi' e giovedi', saranno chiusi dal ministro dello Sviluppo Economico, Corrado Passera. 
In occasione di Ecomondo, ancora, sara' presentato ufficialmente l'impianto fotovoltaico di Rimini Fiera - realizzato sulle coperture dei padiglioni, rendera' il quartiere fieristico autonomo per il fabbisogno energetico - e il progetto 'Citta' Sostenibile', 6.000 mq nei quali grandi imprese italiane proporranno le soluzioni piu' innovative e disponibili per rappresentare la via italiana alla citta' intelligente, la smart city. 
Nel corso della manifestazione i 16 padiglioni del quartiere fieristico riminese ospiteranno 1.200 aziende. Sono attesi oltre 75.000 operatori, migliaia di studenti e 8.000 ospiti internazionali.  
