#titolo Superenalotto, un 6 da 53,2 milioni in Friuli  - Cronaca
ROMA - Un sei da 53 milioni 250.221 euro al superenalotto è stato messo a segno questa sera a Palazzolo dello Stella, in provincia di Udine. 
 La schedina vincente è stata giocata presso il punto vendita Sisal Edicola Centro di Palazzolo dello Stella, con una schedina gioco di gruppo. Il montepremi disponibile per gli eventuali 6 del prossimo concorso scende ora a 16.500.000 euro. Tra i premi di stasera, anche un superstar da 500 mila euro, vinto a Polesella (Rovigo), presso la tabaccheria Lottomagico da Patrizia, con una schedina '5 pannelli ss'. 
 Sono circa una quarantina i giocatori del sistema venduto dalla ricevitoria di Palazzolo dello Stella (Udine) che si divideranno i 53 milioni del "6" uscito stasera dal Superenalotto, più altri usciti dalle combinazioni della schedina. Lo ha riferito all'ANSA Rocco Cogoi, il titolare dell'edicola "Centro" dove da anni si gioca il sistema che oggi ha portato alla supervincita. "All'inizio erano un centinaio - ha riferito - quelli che giocavano le quote di questa giocata, poi sono scesi e adesso sono 40. Non ci sono io, purtroppo, ma sono contento per questa 'cascata' di denaro che farà bene a tutto il paese". Il sistema è composto di 16 numeri con una "fissa". Oltre al "6" - secondo i primi calcoli di Cogoi - ha fruttato due "5" e numerosi "4" e "3".  
