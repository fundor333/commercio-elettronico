#titolo A Los Angeles la Smart mette le ali con la ForJeremy - Prove  e Novit√† - Motori
  ROMA - Quello che Smart propone all'edizione 2012 del Los Angeles Auto Show e' un incontro davvero elettrizzante: il brand del Gruppo Daimler ha chiamato a fornire la sua interpretazione della ForTwo Electric Drive il celebre stilista Jeremy Scott (suoi alcuni dei capi indossati da Madonna, Katy Perry, Rihanna e Lady Gaga e soprattutto la piu' recente collezione di sneakers Adidas). Ed e' nata - trasgressiva e irreverente nei confronti delle banali automobili con motore termico - la ForJeremy, una speciale Smart ad impatto zero e dotata di ali, pronta per ''decollare'' sconfiggendo i terribili ingorghi delle highways californiane.     Presentata nel corso di un evento organizzato ai Jim Henson Studios di Los Angeles, su una colonna sonora fornita dall'artista Mia, la Smart ForJeremy ha riscosso immediati consensi, anche tra coloro che l'avevano vista solo negli schizzi realizzati da Scott. ''Eravamo gia' entusiasti davanti ai primi schizzi che Jeremy ci aveva presentato - ha detto Annette Winkler, responsabile del brand Smart, durante la prima mondiale -. Sia la Smart che le sue ali rappresentano il modo per ottenere un po' di liberta' nelle strade affollate delle grandi citta'. Nelle loro rispettive discipline - ha ribadito la Winkler - sia lo stilista Jeremy Scott che il marchio Smart sono trendsetter pionieristici e si avventurano, sfidando lo status quo, in territori inesplorati''.     Realizzata sui disegni di Scott, la Smart ForJeremy e' stata costruita dagli Advanced Design Studios Mercedes-Benz Cars di Carlsbad, in California, e dara' vita ad una serie speciale proposta nel 2013. Questa ''special'' e' basata sulla versione di produzione della Smart ForTwo ED, con motore da 55 kW alimentata dal batterie agli ioni di litio da 17,6 kWh. L'auto puo' accelerare da 0 - 60 km/h in 4,8 secondi e raggiunge una velocita' massima di 125 chilometri all'ora, con un'autonomia di circa 145 chilometri nel traffico urbano.  
