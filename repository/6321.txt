#titolo L'Italia d'Uruguay, Paese sogna il miracolo - Mondiali Sudafrica
  (ANSA) - ROMA - Il piccolo Uruguay si ferma. Tre milioni e mezzo di persone sono in attesa che undici, gia' diventati miti del pallone, riportino in Paradiso la Celeste: con loro anche gli oltre centomila che popolano una tra le piu' numerose comunita' italiane del Sudamerica. Gia' perche' da quando, praticamente subito, la nazionale di Marcello Lippi ha fatto le valigie dal Sudafrica, a Montevideo esistono tre nomi. Oscar Tabarez e i suoi due gioielli: Diego Forlan e Luis Suarez. Perche' erano 40 anni che la squadra di casa non arrivava tanto in fondo al mondiale: semifinale, con l'Olanda a fare da ultimo ostacolo verso un sogno che riporterebbe indietro addirittura di 60 anni, quando la nazionale di Schiaffino e compagni umilio' il Brasile in casa, tra la folla in lacrime del Maracana', vincendo il secondo titolo della sua storia. 
 A Montevideo la scaramanzia e' tanta, ma c'e' anche la consapevolezza che comunque vada con gli Orange un mezzo miracolo e' stato gia' compiuto. E tutti gli italiani che vivono da quelle parti hanno convertito l'azzurro in celeste: di sicuro alle 15.30 locali, quando in Sudafrica ci sara' il fischio d'inizio del match che vale la finale, il Paese blocchera' ogni attivita'. ''E' successo lo stesso anche per i quarti di finale col Ghana - racconta Filippo Romano, incaricato d'affari e primo segretario dell'ambasciata italiana a Montevideo - Il rigore decisivo era appena entrato in porta e a Plaza Independencia, sull'Avenida 18 de julio o sulla Rambla che costeggia il Rio de la Plata, c'erano gia' centinaia di migliaia di persone: una festa con fuochi d'artificio, un'allegria composta e senza eccessi. Questo e' un paese piccolo che dal calcio ha avuto tanto, ma ha anche prodotto campioni che oggi giocano nei piu' importanti campionati europei. Italia per prima''. 
 Il mondiale per l'Uruguay, che pure si e' qualificato al fotofinish con gli spareggi, e' diventato anche un grande spot e le simpatie che la 'Celeste' raccoglie tra gli orfani della propria nazionale lo dimostra. ''C'e' un profondo sentimento di orgoglio - continua Romano - e credo che l'Uruguay stia anche dando una lezione di stile a paesi piu' grandi, lavorando tutti insieme per la stessa causa: qui l'attaccamento alla maglia vale piu' di tutto, soldi compresi. Campioni come Forlan che ha vinto l'Europa League con l'Atletico Madrid, o i tanti che giocano in Italia, alla nazionale tengono piu' di ogni altra cosa. Basta vedere il ct, e' uno dei meno pagati di tutto il mondiale. Indossare la celeste e' il massimo''. 
 Le due coppe vinte nel 1930 e poi nel '50 restano un ricordo vivo, nonostante le tinte siano decisamente in bianco e nero: un altro calcio, ma soprattutto un altro mondo a cui il popolo uruguayano spesso ripensa ''per quella propensione alla nostalgia che da queste parti ben si concilia con lo sguardo ottimista verso il futuro''. 'L'illusione di un intero popolo' titola l'inserto di El Pais, il principale quotidiano uruguaiano. E comunque finira' ''la squadra quando tornera' a casa sara' accolta in maniera trionfale - spiega il giocane diplomatico italiano - hanno gia' fatto molto per il tifo, ma anche per il paese''. 
 Uffici e negozi saranno serrati per 90 minuti, le strade deserte: tutti stretti intorno alla Celeste incrociando le dita nella speranza di poter festeggiare un'altra impresa. Quella di una nazionale che ha sfornato campioni, ma anche di un paese in cui il profumo d'Europa continua a sentirsi ovunque. Ancora di piu' quello d'Italia, perche' in quello spicchio di Sudamerica il 40 per cento della gente ha origini nel Belpaese.  
