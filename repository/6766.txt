#titolo Neve sul Vesuvio, frana su ferrovia - Mondo
Neve sul Vesuvio e disagi in tutta la Campania per l'ondata di freddo e le forti precipitazioni delle ultime ore. La linea ferroviaria locale che collega Nocera, Cava déTirreni, Vietri sul Mare e Salerno, è stata interessata da un movimento franoso nel tratto che collega Vietri a Cava dei Tirreni e al momento risulta bloccata, creando gravi disagi a studenti e pendolari. A Sarno i vigili del fuoco sono impegnati per mettere in sicurezza un muro pericolante di una cinquantina di metri di lunghezza e sette di altezza in via Tuostolo. Allagamenti di alcuni vani terranei vengono segnalati ad Agropoli. Problemi anche per la viabilità nelle prime ore della mattinata con fitte nevicate nel tratto Polla-Padula della Salerno-Reggio Calabria. Disagi si segnalano anche nel tratto irpino del raccordo autostradale Avellino-Salerno fitte nevicate per le quali è stato necessario disporre la chiusura alla circolazione tra Montoro Inferiore e Avellino. Chiuse per neve le scuole ad Ariano Irpino. 
 NUMEROSI INTERVENTI DEI VIGILI DEL FUOCO   A NAPOLI  - Numerosi gli interventi dei vigili del fuoco di Napoli in tutta la provincia a causa del maltempo, con piogge abbondanti che si sono abbattute nel corso della notte sul capoluogo e sul suo hinterland. Oltre cinquanta sono le richieste d'aiuto registrate dalla sala operativa soprattutto per allagamenti di negozi e terranei. Le anomalie segnalate riguardano anche infiltrazioni di acqua dai solai e la caduta di calcinacci dagli edifici. Diversi anche gli alberi abbattuti; a Castellammare di Stabia, in via Ripuaria, un autocarro è sprofondato per un metro nel sottosuolo a causa di una voragine che si è aperta nel fondo stradale. Nessun ferito, i vigili stanno procedendo al recupero del mezzo. 
 EMERGENZA IDRICA, RIPARATO MAXI-TUBO A LIVORNO  - Si è concluso verso le 6 di stamani, dopo tre giorni di lavoro ininterrotto, l'intervento di riparazione di un tratto di un collettore da 800 millimetri dell'acquedotto di Livorno che si era rotto martedì scorso per lo smottamento di un argine del canale dei Navicelli. L'acqua sta tornando lentamente in pressione. Secondo previsioni del Comune l'erogazione dovrebbe tornare normale verso mezzogiorno. In questi tre giorni la rottura del tubo ha causato disagi a tutta la rete idrica cittadina.  
