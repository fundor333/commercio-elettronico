#titolo Svizzera - Mondiali Sudafrica
  Emulare le imprese degli antenati che negli anni '30 per ben due volte (nel '34 e nel '38), e nel '54 poi raggiunsero i quarti di finale, sotto la guida del tecnico austriaco Karl Rappan, l'inventore del catenaccio, poi riproposto in Italia da Nereo Rocco. Per la nona volta alla fase finale di un Mondiale, la seconda di fila, la Svizzera in Sudafrica aspira, dopo la brutta figura nell'Europeo casalingo del 2008, a fare un salto di qualita', e con l'esperto allenatore tedesco Hitzfled in panchina, ad entrare almeno negli ottavi di finale: obiettivo gia' centrato anche in Germania nel 2006 quando dovettero cedere il passo, ma solo dopo i rigori, all'Ucraina di Sheva. 
La miscela, fra giovani talenti come Derdiyok (di origine turca), Barnetta, Benaglio e veterani esperti come Frei e N'Kufo (nato nel Congo), mescolata dall'ex tecnico di Borussia Dortmund e Bayern Monaco, succeduto a Jakob Kuhn, ha dato finora buoni risultati e ha permesso alla formazione rossocrociata di qualificarsi come prima nel girone di qualificazione davanti alla Grecia. Unica nota stonata nel cammino verso la fase finale del Mondiale la sconfitta casalinga contro il Lussemburgo per 2-1, recepita in patria come una macchia indelebile nella storia della Svizzera. 
 
A trascinarla verso il Sudafrica sono stati soprattutto i gol della coppia Frei-N'Kufo, capace di realizzare 10 reti in altrettante gare. Anche se il punto di forza della Svizzera resta Tranquillo Barnetta, centrocampista di radici italiane che gioca nel Bayer Leverkusen, dai cui piedi nascono tutte le azioni di gioco, e proprio Alexander Frei, miglior marcatore della storia del suo paese con 40 gol in 73 partite, il leader indiscusso dello spogliatoio e per questo motivo Ottmar Hitzfeld ha deciso di mettergli la fascia di capitano al braccio. Ci sara' anche un pizzico d'Italia in questa Svizzera: saranno infatti ben sei i giocatori convocati per il Sudafrica che provengono dalla serie A. 
 A meno di clamorose sorprese dell'ultimo minuto l'allenatore tedesco, il piu' vincente nella storia della Germania a livello di club, puntera' infatti molto sui due cursori della Sampdoria, Ziegler e Padalino, sul laterale della Lazio, Lichtsteiner, sul centrale della Triestina, Nef, e sui centrocampisti di Udinese, Inler, e Parma, Dzmaili, oltre a Behrami, lanciato a grandi livelli dalla Lazio e oggi pedina inamovibile nel West Ham di Zola. Ma alla fine il plusvalore potrebbe essere proprio Hitzfeld, che accettando l'incarico di allenare la Nazionale svizzera e' tornato a casa dopo aver trascorso nel paese rossocrociato dieci anni da giocatore (2 scudetti con il Basilea) e otto da allenatore (2 titoli con il Grasshoppers). Nel girone con Spagna, Cile e Honduras, l'obiettivo dichiarato di Frei e compagni e' di acciuffare quel secondo posto alle spalle dell'Invincibile Armata iberica.  
Â   
