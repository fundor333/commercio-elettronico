#titolo Al via Motodays, anteprime e novita' alla Fiera di Roma - Motori
  ROMA - Ai nastri di partenza la quinta edizione di Motodays, il salone dedicato alle due ruote, motorizzate e non, che ha aperto questa mattina i battenti con due ospiti di eccezione nel mondo della moto e della bici: Max Biaggi e Gianni Bugno. 
Dopo il successo dello scorso anno, che ha fatto registrare 130mila presenze, quest'anno la kermesse delle due ruote si rinnova con numerose anteprime che gli appassionati avranno modo di vedere fino a domenica nei cinque padiglioni del salone. I visitatori potranno provare gli ultimi modelli nelle aree esterne demo-ride, ammirare gli show degli stuntman e gli acrobati del freestyle, incontrare piloti e partecipare a dibattiti sportivi e sulla sicurezza, testare le moto e gli scooter elettrici per un futuro green, ma anche visitare gli stand dedicati al mototurismo e alle sfavillanti custom e ripercorrere la storia del motociclismo con le 'classiche'. 
Riflettori puntati sul marchio Peugeot che oggi ha alzato il velo sul nuovo Peugeot Geopolis 300 M.Y. 2013, il ruote alte della casa francese che viene mostrato in anteprima mondiale. 
Esternamente il richiamo e' al frontale della 208 ma le novita' non riguardano solo l'estetica. Sotto la sella un monocilindrico a 4 tempi da 300cc raffreddato a liquido che fornisce allo scooter una potenza di 22 CV a 7250 giri. 
Di scena anche il gruppo Piaggio che al padiglione 3 stand B10 espone tutte le novita' del gruppo, con il debutto oggi della nuovissima Aprilia Caponord 1200 nella sua versione definitiva pronta ormai a essere commercializzata. Caponord è la moto che segna il ritorno del marchio veneto nel combattuto segmento delle enduro stradali. E' dotata di una serie di sistemi elettronici eccezionalmente evoluti, come le sospensioni semiattive ADD, che adeguano automaticamente la taratura in dipendenza delle condizioni dell'asfalto e della guida adottata dal pilota. Inoltre, Aprilia Caponord 1200, per prima al mondo, presenta la novità dell'ammortizzatore dotato di sistema di controllo automatico del precarico molla, esclusiva brevettata da Aprilia. Una volta selezionata questa opzione, il sistema è in grado di rilevare da solo il carico imbarcato sulla moto ed adeguare automaticamente il precarico al valore ottimale per il funzionamento della sospensione posteriore. Completano l'equipaggiamento sviluppato da Aprilia, l'acceleratore Ride by Wire multimappa, il traction control regolabile nell'intervento su tre livelli e l'ABS a due canali (entrambi escludibili). Il motore bicilindrico a V di 90° è un gioiello di tecnologia ed è in grado di erogare una potenza massima di 125 CV. 
In scena al Motodays anche l'Aprilia RSV 2013 ABS, versione stradale della moto campione del mondo Superbike, le due nuove Moto Guzzi California 1400 Custom e Touring, lo scooter Maxi Piaggio X10 e la versione definitiva dell'iconica Vespa 946. 
Spazio anche all'elettromobilita' con la nuova ebike della Mercedes, una vera Smart a due ruote che rompe ogni convenzione in fatto di design di biciclette, integrando i componenti della trazione elettrica senza penalizzare il fattore estetico.      Non poteva mancare il marchio Ducati che alla Fiera di Roma mostra gli ultimi modelli della gamma: tra questi la nuovissima Hypermotard, l'estrema Hypermotard SP e la touring Hyperstrada. 
All'appuntamento fieristico di Roma pero' non mancano tutte le altre grandi novita' Ducati 2013 come l'ultima supersportiva, la 1199 Panigale R oltre ovviamente alla 1199 Panigale e alla 1199 Panigale S. Inoltre, all'interno dello stand Ducati e' possibile ammirare la nuova Multistrada 1200 nelle versioni standard, S Touring, S Granturismo e la sportivissima Multistrada 1200 S Pikes Peak. A queste si affiancano il Diavel h proposto nelle nuove livree e nell'inedita interpretazione touring-cruiser rappresentata dal Diavel Strada, il 'Monster Anniversary' che celebra il successo di questa moto dal 1993 ad oggi, e le immancabili 848EVO Corse Special Edition e lo Streetfighter.  Spazio anche per Quadro Vehicles che propone il Model Year 2013 Quadro 350S, uno scooter tre ruote ancora piu' potente e confortevole nella guida, e presenta il nuovo Quadro OJ Travel dalle caratteristiche touring.  
