#titolo Lazio e Napoli, il fiato sulla Juve - Calcio
PARMA FERMA JUVE, LAZIO A -3 ORA PUO' SOGNARE  - Le prodezze di Mirante e uno splendido gol di Sansone consentono al Parma di  bloccare sul pari la corsa della Juventus che ora torna sulla terra e comincia a  sentire il fiato della Lazio che, anche se con un po' di fatica, supera alla  distanza l'Atalanta e si porta a tre punti dalla testa. I romani cominciano a  credere allo scudetto mentre i bergamaschi schiumano rabbia perche' sul gol del  vantaggio Floccari si e' aiutato con una mano. In scia prosegue la corsa del  Napoli che batte 3-0 un Palermo sempre piu' impelagato in zona retrocessione.  Segnano malamente il passo Fiorentina e Roma: ma mentre i viola perdono 3-1 a  Udine contro un'avversaria in salute e possono comunque recriminare per due  decisioni arbitrali discutibili, la Roma fallisce l'ennesimo appuntamento per  riportarsi in zona Champions. Senza Totti e De Rossi cade a Catania (dove non  vincono da oltre 40 anni) e sprofonda a centro classifica: per Zeman la stagione  comincia a essere deficitaria, per la societa' si profila il secondo flop  consecutivo. Detto del posticipo Sampdoria-Milan, terminato senza reti, nelle  altre partite importanti punti salvezza per Torino e Cagliari, ma e' una  giornata contrassegnata da forti polemiche arbitrali per le protesta di  Fiorentina e Atalanta. Gara molto equilibrata al Tardini con il Parma che tiene testa alla capolista  creando occasioni con Belfadil. Poi la Juve sale di tono e Mirante e'  protagonista, in particolare su una punizione di Pirlo. Ma poi nulla puo' su  un'altra punizione di Pirlo, che viene deviata da Biabiany. Poi i bianconeri  controllano ma il Parma ha una fiammata che cambia la gara: dopo un errore di  Vucinic Paletta lancia Sansone che con una conclusione precisa supera Buffon. E'  il terzo gol decisivo per il pupillo di Donadoni. E cosi' la Lazio rosicchia due  punti alla capolista: i biancazzurri passano con l'ex Floccari ma l'Atalanta e'  furibonda perche' l'attaccante tocca il pallone con la mano prima di concludere  in porta. Gli ospiti vanno nel pallone e si confezionano il ko con un colpo di  testa di Brivio. Tutto facile per il lanciato Napoli di Mazzarri che subisce all'inizio la  baldanza del Palermo che si scioglie quando va in svantaggio: Maggio di testa  segna il suo terzo gol consecutivo, poi Inler trova una giocata dalla distanza  che fa secco Ujkani. Nella ripresa Insigne con una pregevole azione personale  fissa il risultato che consente ai partenopei di salire ancora. Battaglia al Friuli con la Fiorentina che va in vantaggio in modo  rocambolesco: gran punizione di Gonzalo Rodriguez sulla traversa, poi il pallone  urta Brkic in volo e finisce in porta. Grandi polemiche per il pari friulano: Domizzi, che parte pero' in posizione  di fuorigioco, viene contrastato in area da Migliaccio, finisce a terra e viene  decretato un rigore che Di Natale trasforma dopo un battibecco e un'azione di  disturbo che costa il giallo ad Aquilani. Nella ripresa raddoppio di Di Natale  che parte in posizione dubbia (anche se le immagini sembrano dare ragione  all'arbitro), poi Muriel che sfrutta una papera di Neto che si fa scivolare il  pallone tra le mani. Solita Roma cicala a Catania e ora per Zeman e' crisi vera. I giallorossi  macinano gioco ma non riescono a trovare il varco: Destro e Bradley falliscono  delle opportunita' e gli avversari colpiscono in contropiede. Gomez, lanciato a  rete, viene tenuto in gioco da Burdisso e con un pallonetto punisce  Goichoechea. Per i romanisti terzo ko in trasferta di fila dopo Verona e Napoli. Si  accende nella ripresa la sfida salvezza tra Cagliari e Genoa in un campo reso  scivoloso dalla pioggia. Ospiti in vantaggio con Rossi che lascia di stucco  Avramov, ma i sardi recuperano con un contropiede di Nainggolan capitalizzato da  Sau, al settimo sigillo stagionale. Il Cagliari poi con capitan Conti prende tre  punti d'oro. Il Torino conquista una vittoria preziosa per allontanarsi dalla zona  retrocessione con un 3-2 su un Siena sempre piu' inguaiato che fallisce con l'ex  Rosina il pari su rigore allo scadere. 
 Risultati della 20/a giornata di serie A, prima di ritorno. 
 Sabato 12 gennaio: 
   Bologna-Chievo 4-0 
   Inter-Pescara 2-0 
   - Domenica 13 gennaio: 
   Cagliari-Genoa 2-1 
   Catania-Roma 1-0 
   Lazio-Atalanta 2-0 
   Napoli-Palermo 3-0 
   Parma-Juventus 1-1 
   Torino-Siena 3-2 
   Udinese-Fiorentina 3-1 
   Sampdoria-Milan 0-0 
  Classifica del campionato di Serie A dopo le partite della 20/a giornata: 
 Juventus 45 
 Lazio 42; 
 Napoli (-2) 40; 
 Inter 38; 
 Fiorentina 35; 
 Roma 32; 
 Milan 31; 
 Udinese e Parma 30; 
 Catania 29; 
 Chievo 24; 
 Torino (-1) 23; 
 Atalanta (-2) 22; 
 Bologna e Sampdoria (-1) 21; 
 Pescara 20; 
 Cagliari 19; 
 Genoa 17; 
 Palermo 15; 
 Siena (-6) 11. 
 N.B.:Sampdoria e Torino penalizzate di 1 punto per Scommessopoli. Atalanta e Napoli penalizzate di 2 punti per Scommessopoli. Siena penalizzato di 6 punti per Scommessopoli  
