#titolo Tumori: figura radioterapista cambiata, ma poco conosciuta - Speciali ed Eventi - Salute e Benessere
  La figura del radioterapista oncologico e' molto cambiata negli ultimi anni, passando da quella di 'tecnico' a quella di vero e proprio clinico in grado di definire le terapie per i tumori come gli altri oncologi, ma agli occhi del pubblico c'e' ancora un 'deficit' di informazione sulle potenzialita' di questa specialita'. E' quanto e' emerso durante una sessione del congresso dell'Associazione Italiana di Radioterapia Oncologica (AIRO) in corso a Roma.    ''Il percorso per far conoscere le nostre attivita' al di fuori e' difficile - ha fatto notare Giovanni Mandoliti, presidente Airo - e questo nonostante curiamo in un anno 230mila pazienti, il 65% di tutti quelli oncologici''. 
Una parte della responsabilita', ha fatto notare durante la sessione Margherita De Bac del Corriere della Sera, e' degli stessi radioterapisti: ''Voi siete medici che stanno al fianco del malato - ha sottolineato - ma dovete farlo sapere, senza rinchiudervi nella torre d'avorio del vostro lavoro. E' importante cercare di inviduare dei 'titoli', degli argomenti forti che possano far breccia nelle redazioni''. 
Una delle strategie per 'uscire dall'ombra', ha sottolineato Francesco Marabotto dell'agenzia Ansa, puo' essere mostrare al pubblico i risultati ottenibili con la radioterapia, a partire proprio dalle cifre: ''Si puo' sottolineare l'importanza della tecnologia nel vostro lavoro - ha affermato - ma anche i risultati in termini di vite salvate''. 
 Oltre a 'pubblicizzare' il proprio lavoro i radioterapisti oncologici potrebbero intervenire anche su argomenti piu' generali: ''Dovete diventare un soggetto interlocutore della societa' - ha suggerito Elio Cadelo del Giornale Radio Rai - dando il vostro parere anche su argomenti non strettamente correlati al vostro lavoro''. 
La necessita' di trovare un linguaggio diverso e' stata sottolineata anche da Vincenzo Valentini, presidente dell'associazione europea di Radioterapia Oncologica: ''In passato il nostro linguaggio, che va bene per i pazienti o per le industrie, non ha funzionato nei confronti delle istituzioni o dei media - ha precisato - bisogna cercare di 'entrare nel meccanismo' della comunicazione''.  
