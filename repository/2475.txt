#titolo Sudafrica saluta Mondiali Mandela abbraccia tifosi - Mondiali Sudafrica
  (ANSA) - ROMA - Spettacolo al Soccer city  per la cerimonia di chiusura di Sudafrica 2010. In attesa della finalissima tra Olanda e Spagna va in scena l'ultimo atto del Mondiale. ( GUARDA LE FOTO) 
 Nell'impianto sono stati spenti i riflettori e sono state accese delle grandi luci blu, rosse e bianche. Sul terreno di gioco trasformato in megaschermo sono state proiettate delle animazioni, quindi uno speaker ha cominciato ad annunciare con un microfono le coreografie di migliaia di comparse e ballerini.    Dopo l'esplosione dei fuochi d'artificio, sul palco al centro del campo e' salita la cantante colombiana Shakira per cantare la canzone ufficiale dei Mondiali, Whaka Whaka. 
 Quindi spazio alla tradizione con canti e scenografie di animali. Suggestiva anche la danza su uno xilofono gigante azionato da un ballerino che saltava sopra. Lo show si chiude con un canto di ringraziamento con ballerini in abiti tradizionali e occidentali che battono le mani al cielo salutando il pubblico che ha accompagnato i mondiali.  Ciao Sudafrica! 
 MANDELA A CERIMONIA CHIUSURA, SALUTA PUBBLICO  -  Nelson Mandela e' arrivato a bordo di una piccola automobile scoperta sul campo del Soccer City Stadium di Johannesburg per salutare il pubblico durante la cerimonia di chiusura del Mondiale, che precedera' la finale tra Olanda e Spagna. L'ex presidente sudafricano e leader della lotta contro l'apartheid compira' 92 anni tra una settimana. Mandela indossa un cappotto scuro, guanti e un colbacco ed e' apparso molto sorridente, con la moglie Graca Machel seduta accanto. Il piccolo mezzo lo ha trasportato per una sorta di giro di campo durante il quale l'ex presidente sudafricano ha continuato a salutare il pubblico. 
 Con la partecipazione di Nelson Mandela e' terminata la cerimonia di chiusura dei Mondiali di calcio al Soccer City Stadium di Johannesburg.     Nel corso dello spettacolo - dopo i fuochi d'artificio e l'esibizione di Shakira, che ha cantato l'inno dei Mondiali, 'Waka Waka' - si sono alternati sul palco artisti sudafricani e del resto dell'Africa. Sul campo di gioco trasformato in megaschermo sono state proiettate tra l'altro le bandiere delle nazioni partecipanti alla Coppa del Mondo, che hanno formato prima la sagoma del continente africano, poi quella del Sudafrica.    In seguito sono passate immagini della competizione e di Olanda e Spagna, che tra circa un'ora disputeranno la finale. 
 OLANDA SPAGNA ULTIMO ATTO  - Le regine d'Europa in campo per l'atto conclusivo di Sudafrica 2010. Scatta l'ora della finalissima tra Olanda e Spagna che al Soccer City di Johannesburg, alle 20.30, si sfideranno per portarsi a casa la coppa iridata: un confronto inedito quello tra gli Orange e la Roja, con da una parte il gioiello dei tulipani, Wesley Sneijder a caccia della consacrazione personale anche con la maglia dela nazionale dopo la tripletta con la casacca interista. Dall'altra la squadra di Vicente Del Bosque a un passo dal sogno e da quella doppietta, europeo-mondiale, che e' riuscita a pochi in passato. 
 E l'attesa cresce cosi' come si moltiplicano i pronostici sulla finale che sara' seguita da oltre 700milioni di telespettatori secondo le stime della Fifa. A tenere banco le imprese 'divinatorie' del polpo Paul (Paolo) che indica la Spagna sul tetto del mondo. Ci sara' anche un pezzetto d'Italia stasera: Fabio Cannavaro e' tornato in Sudafrica per riconsegnare la coppa vinta quattro anni fa dagli azzurri a Berlino. Ancora in forse invece la partecipazione allo show conclusivo di Nelson Mandela.  
