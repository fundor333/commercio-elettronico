#titolo Sel schiera gli indipendenti: anche ex operaio Fiat e Laura Boldrini - Photostory Primopiano
Vendola presenta la 'squadra' dei cosiddetti indipendenti fra i capilista in vista delle elezioni di febbraio. Molti i nomi che arrivano dal mondo dell'impegno civile e da quello intellettuale, senza dimenticare il lavoro: si va da Laura Boldrini e Pape Diew, portavoce rispettivamente dell'Agenzia dell'Onu per i Rifugiati e della comunità senegalese di Firenze, passando per Ida Dominjanni e per l'ex operaio della Fiat di Melfi Giovanni Barozzino. 
 "Il diritto di avere diritti": questo "il filo rosso", spiega Nichi Vendola in un incontro con la stampa (parafrasando il titolo del libro di Stefano Rodotà) che lega le diverse storie professionali e che danno vita a "una squadra" che ha come principale obiettivo attuare "il radicalismo di governò, dice ancora il presidente della Regione Puglia. Tra gli altri capilista, Roberto Natale (dimessosi da Presidente della Federazione Nazionale della Stampa Italiana), il rettore dell'università di Foggia Giulio Volpe, il portavoce della campagna 'Sbilanciamoci' Giulio Marcon, il numero due della Fiom Giorgio Airaudo e la presidente dei Verdi Europei Monica Frassoni, Celeste Costantino ("attivista antimafia e attenta alla reltà locale") e Francesco Forgione, ex presidente della commissione Antimafia e tra i pochi ad avere una storia parlamentare alle spalle. 
 Sono 11 in tutto gli 'indipendenti' che Sinistra Ecologia e Libertà candida in Parlamento, tutti "testimoni inquieti e mai proni nei confronti del potere", assicura Nichi Vendola. L'obiettivo dei progressisti, ribadisce il leader di Sel, è vincere e una volta al governo tra le priorità, annuncia l'ex rappresentante dei giornalisti Roberto De Natale, vi sarà "la riforma del servizio pubblico" affinché "nessuno venga più silenziato". Informazione ma anche formazione. La presenza del rettore di Foggia Giulio Volpe vuole rappresentare il segnale di un "rinnovato" interesse per la scuola e l'Università, mentre le candidature di Francesco Forgione e Celeste Costantino (il primo 'veterano'' della lotta alla mafia, la seconda giovane attivista) testimoniano la volontà di combattere la criminalità organizzata attraverso "nuove leggi" e l'impegno sul territorio. Sempre con un occhi attento al Sud, la scelta di Ida Domijanni di presentarsi a fianco di Sel ha l'ambizione di "cambiare" il linguaggio della politica anche grazie alle presenza delle donne. Sud Italia e Sud del Mondo. Ecco che Sel schiera il portavoce della comunità senegalese di Firenze Pape Diew, che si dice convinto che "il primo passo da compiere sia abbattere la Bossi-Fini". E proprio per dare voce a chi non ce l'ha, in linea con quanto fatto fino a oggi, che si candida la portavoce dei Rifugiati per l'Onu Laura Boldrini. " O si cambia - dice - o si muore. Non si può più restare a guardare". Infine, il mondo del welfare e del lavoro, due campi dove sono impegnati il portavoce di Sbilanciami Giulio Marcon e Giovanni Barozzino, ex operaio Fiat che ha perso il lavoro perché "colpevole" di avere in tasca la tessera Fiom. "Scusate per l'emozione - dice quando tocca a lui intervenire - il mio impegno sarà di restare a contatto con la gente come me. Perché io sono un operaio e non me ne vergogno".  
