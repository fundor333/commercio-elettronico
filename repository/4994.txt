#titolo AGRICOLTURA: CON L'INFORMATICA SI STIMA IL FORAGGIO - Qualit√° Alto Adige
 
     (ANSA) - BOLZANO, 5 MAR - Esperti nel settore foraggero e
zootecnico hanno avuto un incontro presso il Centro di
sperimentazione della Laimburg per discutere gli elementi di un
nuovo strumento informatico che aiutera' gli agricoltori a
stimare in modo rapido e conveniente la qualita' del foraggio
del primo taglio dei prati.
   Per la definizione della razione ottimale del foraggio per il
bestiame bisogna conoscere la qualita' del foraggio ottenuto dai
propri prati. Difatti, razioni composte in modo sbilanciato
possono influire sulla salute del bestiame e percio' sulla
produzione di latte o carne. L'alternativa alle analisi chimiche
del foraggio sono attualmente le tabelle del valore foraggero
che forniscono valori orientativi della qualita' del foraggio.  
   Queste tabelle riproducono pero' la situazione reale solo in
parte, in quanto si basano su pochi fattori. ''Tramite il
progetto webGras che seguiamo presso il Centro di
Sperimentazione Laimburg vogliamo sviluppare uno strumento
pubblicamente accessibile, con il quale gli agricoltori possano
stimare facilmente e con sufficiente precisione la qualita' del
foraggio ottenuto dal primo taglio dei prati'', come ha spiegato
Giovanni Peratoner, che coordina il progetto finanziato dal
Fondo Europeo per lo Sviluppo Regionale (Fesr). ''Per poter
adattare lo strumento alle esigenze della prassi - come ha detto
- abbiamo invitato gli esperti del settore a contribuire al
nostro lavoro con la loro esperienza.'' Nel corso del decennio
passato le collaboratrici ed i collaboratori del settore
agricoltura montana presso il Centro di sperimentazione Laimburg
hanno raccolto, in cooperazione con la consulenza tecnica per i
contadini di montagna e le scuole professionali per
l'agricoltura, oltre 5.000 campioni di foraggio provenienti da
35 siti sperimentali sparsi in tutto l'Alto Adige. Il Centro di
Laimburg ha analizzato questi campioni ed ha elaborato i
risultati per individuare i fattori principali che influenzano
la qualita'. Nel progetto webGras, questi dati vengono associati
ad altri parametri quali per esempio la disponibilita' di
energia per la crescita delle piante, quali la radiazione
globale e l'andamento delle temperature, al fine di creare un
modello in grado di descrivere la qualita' del foraggio. Su
questa base sara' ora creata un'applicazione accessibile in
internet che consenta all'agricoltore di stimare la qualita' del
foraggio dei propri prati. (ANSA).
           

 
