#titolo Franco Di Mare nuovo testimonial dell’Unicef Italia     - ANSA per UNICEF
  Il giornalista  Franco Di Mare  è stato nominato  nuovo testimonial dell'Unicef Italia . "Siamo orgogliosi che Franco Di Mare abbia accettato di impegnarsi come testimonial nella nostra campagna più importante e ambiziosa, quella contro la mortalità infantile ' Vogliamo Zero '. Sono sicuro che la sua popolarità e la sua riconosciuta credibilità saranno un prezioso veicolo per promuovere le nostre iniziative sociali e umanitarie presso un vastissimo pubblico", ha dichiarato il  presidente dell'Unicef Italia Giacomo Guerrera . "Ogni giorno nel mondo 19 mila bambini sotto i 5 anni muoiono per cause prevenibili e malattie facilmente curabili. Il ruolo di testimonial rappresenta una scelta di solidarietà, una volontà di aiutare l'Unicef a migliorare ed incrementare la propria azione per azzerare l'inaccettabile numero di bambini che perdono la vita ogni giorno" ha ricordato il presidente Unicef. "Augurando buon lavoro al nuovo testimonial, anticipo che nei prossimi mesi parteciperà ad una missione sul campo per visitare e documentare l'azione dell'UNICEF in un paese in via di sviluppo", ha concluso Guerrera.   
