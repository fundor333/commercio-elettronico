#titolo Kosovo: eurodeputati chiedono riforme più rapide - Politica estera, sicurezza e difesa - ANSA Europa
  STRASBURGO - Lottare contro la corruzione, proseguire con piu' lena sulla via delle riforme amministrative ed economiche ed assicurare una piena  protezione delle minoranze , in particolare quella serba del Nord del paese. E' questo il triplice invito lanciato oggi dalla Commissione esteri del Parlamento Ue al Kosovo tramite l'approvazione della risoluzione 'Nuovi orizzonti per l'integrazione del  Kosovo  nella Ue'. 
   
 Senza questi passi, avvertono gli eurodeputati, i 27 non potranno iniziare i negoziati con Pristina per l'Accordo di Stabilizzazione ed Associazione, il passo previo ai negoziati di adesione alla Ue. La Commissione esteri, riunita a Strasburgo, ha inoltre chiesto ai 5 paesi che non hanno ancora  riconosciuto il paese balcanico  - Spagna, Grecia, Cipro, Romania e Slovacchia - di farlo agevolando le relazioni sociali, economiche e politiche con i cittadini kosovari. 
   
 Guardando alle tensioni etniche nel nord del paese, gli eurodeputati ribadiscono che la ''suddivisione'' del Kosovo non e' un'opzione.     Il testo, che sottolinea anche come la  missione europea EULEX  debba concentrarsi in particolare sulla lotta alla corruzione, verra' votato dalla plenaria del Parlamento nella prossima sessione del 11-14 marzo. 
   
    
