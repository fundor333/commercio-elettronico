#titolo I falchi pellegrini restano uniti per tutta la vita - Natura - Ambiente&Energia
  ROMA - Il falco pellegrino e' un rapace di medie dimensioni (700-1000 grammi, 40-50 cm con apertura alare di circa un metro) che si ciba prevalentemente di uccelli che cattura in volo. Vive in quasi tutti gli ambienti della nostra penisola e nidifica nelle cavita' naturali sulle pareti rocciose e da alcuni anni anche nelle nostre citta', dove occupa nidi artificiali installati sugli edifici piu' alti. 
Il maschio e la femmina sono simili come colorazione del piumaggio, che ha toni grigio scuro sul dorso e bianco rosato con barre nere sulla parte inferiore, ma differiscono per le dimensioni che sono fino al 15% piu' grandi nella femmina. Il piumaggio della testa e' caratterizzato da ''mustacchi'' neri che incorniciano il becco ricurvo giallo. Le ali sono lunghe e strette e permettono un volo potente e veloce soprattutto nelle picchiate che concludono gli episodi di caccia. 
Maschio e femmina, dopo una spettacolare parata nuziale restano uniti per tutta la vita. I piccoli affrontano il loro primo volo circa 40 giorni dopo la nascita, che ha luogo in aprile. Dopo due mesi, nel corso dei quali devono imparare dai genitori la tecnica di caccia tipica della specie, i piccoli falchi sono liberi di cercare fortuna per proprio conto. 
Terna ha installato nel 2004 una cassetta per questi falchi sulla facolta' di Economia dell'Universita' di Roma. I due falchi che l'hanno occupata, Aria e Vento, sono i primi ad aver nidificato in una citta' italiana negli ultimi decenni e la loro riproduzione e' seguita ogni anno sul web da migliaia di appassionati di tutto il mondo.  
