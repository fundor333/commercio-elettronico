#titolo Convenzione Gse-Enea per incentivi - Energie Tradizionali - Ambiente&Energia
  ROMA - Una disponibilita' di 900 milioni all'anno, 700 per i privati e 200 per la pubblica amministrazione, ed incentivi che copriranno in media il 40% dell'investimento. E' questo, in sintesi, il contenuto della convezione firmata tra Nando Pasquali, presidente e amministratore delegato del Gestore dei servizi energetici (Gse), e Giovanni Lelli, commissario Enea, per la collaborazione nella gestione dei nuovi meccanismi di incentivazione a sostegno dell'efficienza energetica e della produzione di energia termica da fonti rinnovabili. 
Gli incentivi sono stati introdotti dal decreto interministeriale definito 'Conto termico' ed emanato dal ministero dello Sviluppo economico, da quello dell'Ambiente, e da quello delle Politiche agricole, lo scorso 28 dicembre 2012. 
Il Gse operera' di concerto con l'Enea, per il supporto tecnico necessario alla gestione degli interventi per l'efficienza e il risparmio energetico. ''Le nuove misure - dichiara Nando Pasquali - sono state introdotte per rafforzare il settore dell'efficientamento energetico, sia del patrimonio edilizio pubblico che di quello privato''. Per Giovanni Lelli ''si tratta di un intervento di politica energetica che potra' avere una significativa ricaduta per l'economia italiana''. 
Sul sito del Gse un'intera area e' dedicata al 'Conto termico' che, nel dettaglio, spieghera' le modalita' di accesso al regime di incentivazione, le modalita' di erogazione dell'incentivo, i singoli interventi ammissibili all'incentivo e le risorse economiche da destinare.  
