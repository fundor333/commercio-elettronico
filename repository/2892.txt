#titolo Ambiente: Morganti, Ue valuti salute lago Massaciuccoli - Ambiente ed energia - ANSA Europa
     (ANSA) - BRUXELLES, 6 MAR - ''Bene che la Commissione europea
proceda a 'una debita valutazione della relazione dell'Italia'
sullo stato di salute del lago di Massaciuccoli, alla luce del
'Piano per la salvaguardia delle risorse idriche europee'''. L'eurodeputato toscano dell'Eld Claudio Morganti torna sul
problema dell'inquinamento del lago di Massaciuccoli di Torre
del Lago Puccini (Viareggio), riprendendo la risposta del
titolare Ue all'Ambiente, Janez Potocnik, ad una sua
interrogazione parlamentare, in cui chiedeva di indicare i
risultati della valutazione ambientale, dopo che la stessa
Commissione aveva rilevato uno ''scarso potenziale ecologico''
ed ''un cattivo stato chimico'' del lago.    ''La Commissione - dichiara Morganti - preso atto dei piani
di gestione dei bacini idrografici comunicati dalle autorita'
italiane, ha confermato che e' necessario prendere delle misure
per migliorare lo stato delle acque del lago di Viareggio, che
viene designato come un 'corpo idrico fortemente modificato',
'sottoposto a pressioni puntuali e diffuse'''.    ''Mi auguro - conclude l'eurodeputato - che sia l'Italia, sia
l'Esecutivo Ue, non abbassino la guardia e continuino a
monitorare l'inquinamento di questo lago, la cui sopravvivenza
e' in pericolo anche per la presenza di diverse discariche
abusive e la continua immissione di sostanze inquinanti. Rimango in attesa dei risultati della valutazione ambientale
della Commissione Ue - ha aggiunto- che mi auguro vengano
pubblicati quanto prima''. Morganti invita inoltre i funzionari
Ue a fare un sopralluogo del lago. (ANSA).
