#titolo Nel senese caccia alla volpe in tana, animalisti insorgono - Natura - Ambiente&Energia
 
            
            SIENA - ''Dal primo aprile in provincia di Siena iniziera' la
caccia alla volpe in tana''. Ne da' notizia, con indignazione,
la Lega Italiana dei Diritti dell'Animale (LIDA), che aggiunge:
''Noi non ci stiamo!''. L'immagine evoca le campagne inglesi
piu' che quelle senesi, anche se, come e' noto, il Chiantishire
e' molto amato dai britannici. Ma piu' che di 'caccia', spiega
l'Ufficio risorse faunistiche della Provincia, si deve parlare
di ''attivita' di controllo della volpe nella zona'' che si apre
il primo aprile e proseguira' fino al 31 luglio.    Si tratta dell'ultima di una serie di proroghe che vanno
avanti dal 2007 con modalita' precise stabilite in accordo con
l'Istituto Superiore Protezione Ambiente, ente scientifico per
la gestione faunistica. Se l'attivita' di caccia e' stabilita
dal calendario venatorio in precisi periodi dell'anno, quella di
controllo viene decisa al di fuori di quei periodi, motivata da
sovrappopolazione o in alcuni casi, come questo, dai danni
provocati all'agricoltura o alla fauna. 
   La volpe e' un animale predatore, tra le sue vittime ci sono
la lepre e il fagiano. In questo caso l'attivita' e' prevista
solo all'interno degli istituti faunistici preposti alla
produzione di fauna selvatica. Ad avallarla, la risposta del Tar
a un ricorso presentato nel 2012 da alcune associazioni
animaliste. ''Noi non ci stiamo - spiega la LIDA -, ne' per
l'ammazzare, ne' per la riduzione numerica, ne' per il prelievo
venatorio, ne' per l'abbattimento selettivo, ne' per qualunque
altra perifrasi si voglia utilizzare per togliere la vita ad
animali innocenti. Piccoli cuccioli appena nati verranno
sbranati da cani addestrati a entrare nelle tane e quelli che
riusciranno a sfuggire a questa morte atroce saranno impallinati
dai cacciatori appostati all'uscita della tana stessa''.
