#titolo Nissan, a Ginevra una Note tutta nuova. E 'sportiva e high tech - Prove  e Novità - Motori
  (di Andrea Silvuni)   
 FRANCOFORTE - Dopo due modelli di 'rottura' come Qashqai e Juke, Nissan riserva per Ginevra il debutto di una Note tutta nuova che si posiziona tra Juke e Micra con la mission di conquistare nuove fasce di clientela nel segmento B. 
Rispetto all'omonimo modello presentato nel 2004 e destinato ad uscire di produzione, la nuova hatchback compatta vanta un design dinamico e tecnologie all'avanguardia che - assieme ad una gamma di motori particolarmente efficienti - dovrebbero permetterle di distinguersi dalle altre segmento B. ''La nuova Note - ha dichiarato Paul Willcox, senior vicepresident vendite e marketing di Nissan in Europa - non è semplicemente la sostituta dell'attuale versione ma è un'auto totalmente diversa con una collocazione completamente diversa sul mercato. Pur affondando le radici nel segmento B, infatti, Note metterà a dura prova le rivali di grandi dimensioni con un design originale e tecnologie d'eccellenza a prezzi accessibili''. 
L'obiettivo, dunque, non è solo di entrare in autunno, quando verrà commercializzata, in diretta concorrenza con Ford Fiesta, Opel Corsa, Volkswagen Polo, Toyota Yaris e Honda Jazz, ma anche con berline del segmento C inferiore e alcuni mpv compatti. 
Nuova Nissan Note è lunga 4,1 metri, larga 1,69 e alta 1,53, con proporzioni che non sono più da monovolume compatta e che esaltano quindi eleganza e dinamicità senza per questo penalizzare abitabilità o capacità del bagagliaio che è anzi cresciuta rispetto alla precedente Note. Oltre che per l'inedito design, molto più personale e sportivo, la nuova Nissan Note si distingue per caratteristiche innovative, mai viste prima all'interno del segmento B, ma proposte in quello che la Casa giapponese definisce un ''pacchetto accessibile ed economico''. 
Ne sono un esempio l'Around View Monitor (AVM) - che permette di visualizzare sul monitor di bordo tutto ciò che accade attorno all'auto - e il Safety Shield, un insieme di equipaggiamenti per incrementare la sicurezza normalmente presenti in modelli di segmenti più alti. Queste tecnologie 'premium' sono costituite dal Blind Spot Warning, dal Lane Departure Warning e dal Moving Object Detection, tutti funzionanti utilizzando i dati provenienti da un'unica telecamera posteriore.     Come l'AVM anche il Blind Spot Warning era finora appannaggio delle auto di fascia alta. Il sistema Nissan si serve della telecamera posteriore dell'AVM per indicare la presenza di eventuali veicoli nei punti d'ombra su entrambi i lati e, in caso di pericolo, ne segnala l'arrivo attraverso una spia luminosa sullo specchietto. Altra tecnologia d'eccellenza al debutto nel segmento B è il Lane Departure Warning, che segnala eventuali deviazioni dell'auto rispetto alla corsia di marcia. 
Anche in questo caso Note si affida unicamente alla retrocamera installata per l'AVM e ad un software avanzato che riconosce anche la segnaletica orizzontale poco visibile. Nissan Note è anche dotata di Moving Object Detection, un sistema che controlla l'avvicinamento di pedoni o veicoli durante le manovre in retromarcia, segnalando con un avviso sonoro e visivo quando rileva oggetti o persone in movimento, ad esempio un bambino che cammina verso l'auto. La nuova Note dispone anche dell'ultima versione del sistema di navigazione Nissan Connect, con uno schermo touchscreen più grande e maggiori funzioni di connettività come il software 'Send to Car' di Google, che permette di caricare i percorsi selezionati a casa sul PC. 
Nella nuova Nissan Note saranno disponibili tre motori, con emissioni di CO2 a partire da 95 g/km. Il sistema di accensione intelligente Start/Stop di Nissan sarà presente di serie su tutte le versioni. Le due unità a benzina sono entrambe tre cilindri a 12 valvole, di 1,2 litri. L'entry-level dispone di 80 Cv ed offre un consumo nel ciclo combinato pari a 4,7 l/100 km con emissioni di CO2 contenuto in 109 g/km. L'unità di fascia alta è invece l'innovativo motore a iniezione diretta DIG-S da 98 Cv e 142 Nm di coppia a 4.400 giri. Tra le tante innovazioni tecniche integrate nel motore della nuova Nissan Note spicca il sistema di sovralimentazione con compressore che è dotato di frizione elettronica e può essere scollegato quando si viaggia alle basse velocità.  A completare la gamma è previsto un turbodiesel quattro cilindri da 1,5 litri di nuova concezione. 
Con 90 Cv emette solo 95 g/km di CO2 e garantisce consumi nel ciclo combinato pari ad appena 3,6 l/100 km. Messa a punto nei centri tecnici di Nissan in Inghilterra e Spagna, Nissan Note sarà costruita nell'impianto Nissan Manufacturing UK di Sunderland nel Regno Unito.  
