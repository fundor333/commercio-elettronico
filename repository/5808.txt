#titolo Motonautica: a Napoli campionato italiano offshore  - Nautica e Sport - Mare
   (ANSA) - NAPOLI, 11 GEN - Il Campionato mondiale 2013 offshore classe 3000 di motonautica, affidato quest'anno dalla Federazione Internazionale al'Italia, si svolgerà a Napoli. Lo ha reso noto il presidente della Federazione Italiana Motonautica (FIM), Vincenzo Iaconianni nel corso di un incontro svoltosi al Circolo Canottieri Napoli, sodalizio al quale è stata affidata l'organizzazione dell'evento. Iaconianni ha comunicato al presidente della Canottieri Napoli, Eduardo Sabbatino che il mondiale, così come stabilito dalla Federazione Internazionale, si terrà dal 18 al 22 settembre prossimo. Teatro di gara saranno le acque di Golfo di Napoli, con un percorso ancora da definire ma che sarà quanto più possibile vicino alla costa, in modo da rendere lo spettacolo fruibile anche per il pubblico a terra. Iaconianni ha ricordato che la scelta di Napoli come sede del mondiale non deve meravigliare, visto che la città, sin dalla fine degli anni 70' è stata sempre tradizionalmente la capitale della motonautica offshore, così come Milano lo era per i circuiti. 
 "Dalla metà degli anni '80 fino alla meta' degli anni '90 – ha aggiunto il presidente della FIM – Napoli e' stata il baricentro della motonautica sia per quel che ha riguardato in piloti, sia per i cantieri. La sede organizzativa scelta, cioé il Circolo Canottieri Napoli, è assolutamente prestigiosa". 
 "La motonautica – ha ricordato Iaconianni – ha un feeling particolare con questa città, grazie alla grande competenza dei suoi dirigenti ed alla capacità di trovare costantemente nuovi grandi piloti". ‘"Un ringraziamento particolare – ha concluso – è dovuto alla motonautica campana che sta brillantemente realizzando i due obiettivi che la Federazione ha maggiormente a cuore: l'attività giovanile e quella di diporto". Il presidente Sabbatino ha espresso, dal canto suo, la grande soddisfazione del Circolo per la scelta della Federazione. "E' un grande onore per la Canottieri Napoli – ha detto Sabbatino – ospitare un campionato del mondo di motonautica. Ci impegneremo al massimo per avere il maggior numero possibile di partecipanti alla gara e cercheremo di coinvolgere anche le istituzioni in modo tale da far vivere al meglio non solo agli appassionati di questo sport, ma all'intera città questa splendida ed affascinante avventura del Campionato del mondo". Nel corso dell'incontro, Iaconianni ha anche ufficializzato la nomina del consigliere federale Eduardo Ruggiero, socio della Canottieri Napoli, a Vice-presidente della FIM. Allo stesso Ruggiero il consigliere alla Motonautica del Circolo, Gennaro Russo ha consegnato una targa. Il presidente del Comitato Regionale Campano della FIM, Nino Schiano ha infine reso noto che, in accordo con la Direzione regionale scolastica, sarà presto riproposto il progetto 'Andar per mare' e che altre interessanti novità per i ragazzi sono in cantiere.(ANSA).  
