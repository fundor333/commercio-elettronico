#titolo Stop a musica troppo alta in cuffia, nuova crociata Bloomberg - Stili di vita - Salute e Benessere
  NEW YORK - Michael Bloomberg, il sindaco di New York, vuole che i suoi concittadini ci sentano forte e chiaro e si prepara ad una nuova battaglia, quella contro la musica troppo alta ascoltata dai newyorkesi dai loro iPod e iPhone.  
Nonostante il suo terzo mandato sia in scadenza a fine anno, l'attivissimo primo cittadino della Grande Mela non e' per nulla intenzionato a starsene con le mani in mano. 
Cosi', dopo essere passato alla storia per le sue crociate contro fumo, il cibo 'spazzatura' e le bibite extralarge, ora e' la volta della musica a volume troppo alto ascoltata con cuffie e cuffiette.  
Il New York Post rivela che una squadra dell'assessorato alla Sanita' sta per lanciare una campagna sui social media per mettere in guardia i giovani sul rischio di perdere l'udito se il volume supera un certo limite.  
La campagna da 250 mila dollari sara' finanziata attraverso il fondo per la salute pubblica. Secondo gli esperti, il volume degli mp3 raggiunge i 115 decibel contro una soglia di 85 considerata ''di sicurezza''. Dal 1988 al 2006 la perdita di udito tra gli adolescenti negli Stati Uniti e' aumentata del 30%, secondo i dati pubblicati da una recente inchiesta ufficiale.  
