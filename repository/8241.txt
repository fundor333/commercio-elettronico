#titolo Monti ad Ansa Forum - Elezioni 2013
Mario Monti esprime preoccupazione, parlando al forum ANSA il 13 febbraio, per le due coalizioni in campo a sinistra e a destra, quella di Pier Luigi Bersani con Sel e quella di Silvio Berlusconi con la Lega. "Due entità - dice - di un bipolarismo conflittuale che poco hanno dato alla vita dell'Italia ed alle riforme". 
 ''Non escludo che, essendo l'Italia uscita dall' emergenza finanziaria, possa servire ancora un periodo abbastanza lungo di collaborazione di tutte le forze disponibili. Tagliate le estreme, ce ne sono a sinistra e ce ne sono a destra'', dichiara Monti, in merito all'appoggio a un ipotetico governo Bersani. ''Le attuali coalizioni sono basate sulla speranza di vincere, ma sono affette dalla impossibilita' di governare''. 
 Il leader di Scelta civica ci tiene a precisare anche su quella che era stata interpretata come una sua apertura a Nichi Vendola: "Tengo a ribadirlo chiaramente. Non c'é stata nessunissima forma di apertura da parte mia nei confronti di Vendola. Dire che le persone possono cambiare opinione era solo un modo gentile per dire che le sue opinioni sono rispettabili, ma per me non in linea con gli interessi del Paese. Se cambiassero, chi lo sa". 
 MONTI, RISCHIO INCENDIO FINANZIARIO CON BERLUSCONI -  "Perché votare Scelta Civica? Siamo gli unici che hanno dato prova di capacità di governo. Mentre ci sarebbero grossi rischi di ricreare l'incendio finanziario se gli italiani dessero retta all'offerente di promesse illimitate, Berlusconi". Così Mario Monti al forum dell'ANSA. 
 "Ci sarebbero grossi rischi di ricreare l'incendio finanziario se gli italiani dessero retta all'offerente di promesse illimitate, Berlusconi, e dall'altra parte la coalizione di sinistra credo dia garanzie di non ricrearlo, ma ai miei occhi non dà garanzie di modificare il quadro per creare sviluppo e crescita", afferma il premier. 
 ''Se fossi assente invece che presente non credo darebbe conforto ai mercati finanziari. Importante è che i mercati percepiscano che almeno alcuni esiti possibili delle elezioni possano rassicurare''. 
 MONTI, PROGETTO DI RIFORMA RADICALE DELLA SCUOLA -  "Abbiamo un progetto radicale sulla scuola, fondato su quattro leve: 1) Automomia reale e più risorse certe; 2) Valutazione del miglioramento della qualità 3) Nuova politica del personale con nuovo stato giuridico dei docenti; 4) Sostegno alle famiglie attraverso la detrazione dei costi sostenuti", annuncia Monti al forum ANSA. 
 MONTI, CAPO STATO DONNA? OTTIMA IDEA -  Un capo dello Stato donna? ''Sarebbe un'ottima idea'', dichiara Monti, che afferma di essere felice di aver assegnato a tre donne tre ministeri chiave del suo governo, Giustizia, Interno e Lavoro. 
 MONTI, ORA GOVERNANCE EFFICACE FINMECCANICA -  Ora che tutto è chiaro il governo "punta ad una governance efficace ed a personalità di alto livello per la Finmeccanica. Così Monti, durante il forum Ansa. Il premier esprime anche preoccupazione per l'intromissione della politica in certi aspetti dell'economia. 
 MONTI, INCONTRO CON PAPA? NON PARLEREMO DI POLITICA -  ''Credo che nessuno dei temi politici sara' evocato. Vado, in continuita' di colloqui personali e stretti che il Santo Padre ha voluto stabilire con me in quanto premier, e non certo per altro titolo e che si e' sviluppato su temi profondi di carattere intellettuale, spirituale e anche politico'', ma europeo. 
 BILDELBERG? MAGARI NOSTRI POLITICI CI ANDASSERO -  "Magari qualche politico italiano ci andasse! Ci aiuterebbe ad uscire da un isolamento politico e culturale italiano", afferma Monti sulla sua partecipazione al club Bildelberg, il club di economisti e uomini della finanza che periodicamente si riunisce per esaminare la situazione economica mondiale. 
 ''Le riunioni? Ci sono stati nel corso del tempo degli incontri al quale ho partecipato. Negli ultimi anni, che io ci fossi o non ci fossi, ci sono stati altri italiani: da Lilli Gruber a Giulio Tremonti, Tommaso Padoa Schioppa, Mario Draghi, Enrico Letta'', spiega il premier. ''Qualche volta fa polemiche l'onorevole Giulio Tremonti che c'e' stato varie volte ed e' presidente di Aspen''. 
 MONTI, RIFORMA LAVORO NON ANCORA ALL'ALTEZZA -  "La riforma del lavoro è più soddisfacente di quanto alcuni esponenti abbiamo dichiarato, ma non ancora all'altezza delle esigenze dell' economia italiana che voglia diventare più competitiva. Ma questo è stato perché da parte del Pd e della Cgil sono venuti freni". Lo afferma Mario Monti. 
 Elsa Fornero "è stata uno dei ministri più efficaci del governo. E' stata l'autore della riforma delle pensioni che ha voluto essere pensata, preparata e varata in tre settimane e la cui necessità era stata dichiarata ovvia dalla gran parte dei partiti. Ma nessuna configurazione politica dopo la riforma Dini aveva avuto la capacità di prendere quella decisione. Soprattutto Pdl-Lega che erano spaccati" proprio sulla riforma delle pensioni. 
 MONTI, BERSANI HA L'OSSESSIONE DELLE FOTO... -  "Bersani deve avere la simpatica ossessione delle foto. Ne aveva fatta una a Vasto, una nella mia residenza a Palazzo Chigi e, non so se pentito dell'una o dell' altra, ne chiede una per aggiornare il suo album...", risponde il Professore al segretario del Pd che chiede una foto comune Monti, Casini, Fini. 
 ''Cadute libere, slalom, trampolini, bob: vedremo quando si aprono le urne'', risponde Monti al forum ANSA a una domanda sui sondaggi che danno in calo Udc e Fli. 
 MONTI, IO PRESIDENTE DELLA UE? IPOTESI ALTAMENTE IMPALPABILE -  La possibilità di un Mario Monti nuovo presidente del Consiglio Ue "é un'ipotesi altamente impalpabile", quanto quella di un mandato bis alla presidenza del Consiglio o di una candidatura alla presidenza della Repubblica. 
 MONTI, CROZZA A SANREMO HA SCELTO MONTEZEMOLO? NON SONO FERITO -  "Il mio orgoglio non è stato ferito, anche perché Crozza aveva già esercitato la sua arte nei miei confronti". Così il premier commenta l'esibizione di Maurizio Crozza, che ieri al Festival di Sanremo ha interpretato gli altri leader, ma non il premier, preferendogli l'alleato Luca di Montezemolo.  
