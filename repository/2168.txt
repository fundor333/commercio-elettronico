#titolo Sclerosi: al via In-Deep, lotta a malattia anche su web - Speciali ed Eventi - Salute e Benessere
     (ANSA) - ROMA, 10 OTT - Anche il web puo' dare un contributo nella lotta alla sclerosi multipla. Come? Grazie a un progetto volto a fornire alle persone affette dalla malattia e ai familiari informazioni di qualita', basate su prove scientifiche, utili per prendere decisioni sulla propria salute o su quella dei propri cari. 
   L'iniziativa si chiama ''IN-DEEP'', progetto collaborativo di ricercatori italiani e australiani del Cochrane Multiple Sclerosis Review Group, ed e' finanziata anche dall'Aism attraverso la fondazione Fism. In particolare, con i 2 euro che si possono donare con un ''sms solidale'' al 45504 fino al 15 ottobre si puo' sostenere la parte finale del progetto: la sperimentazione di un modello informativo ad hoc per la galassia internet, studiato per garantire rigore e completezza nella presentazione online dei dati sui risultati della ricerca scientifica sulla sclerosi multipla. 
   ''Internet e' sempre piu' utilizzato per cercare informazioni sulla salute ma le persone hanno difficolta' ad orientarsi nella grande quantita' di notizie e capire se queste sono attendibili o meno'', spiega Graziella Filippini, ricercatrice dell'Unita' di Neuroepidemiologia della Fondazione Irccs Istituto Neurologico Besta di Milano che dirige la parte italiana del progetto in collaborazione con l'Istituto Mario Negri. ''Ecco perche' - aggiunge - un progetto che aiuta a 'mettere ordine' nell'informazione in rete contribuisce a migliorare le conoscenze e gli approfondimenti sulla sclerosi multipla''. 
   Il cuore del progetto, sottolinea la neurologa, e' rappresentato da un sito web, che sara' online entro la fine di ottobre, ''studiato per dare ai cittadini, malati ma non solo, un'informazione completa e trasparente sulla sclerosi multipla senza per questo 'perdere' la scientificita' dei contenuti veicolati''. Sara' un sito interattivo, sviluppato su tre diversi livelli di presentazione delle informazioni: una sezione con dati per una conoscenza veloce della malattia, un livello piu' dettagliato e infine una sezione di maggiore approfondimento. ''Altrettanto importante - precisa Filippini - il questionario che sara' allegato al sito, da compilare in modo anonimo dai 'navigatori', che ci aiutera'' a capire come meglio implementare l'informazione veicolata online''. 
   Il link al sito IN-DEEP sara' disponibile sui siti web dei centri partecipanti al progetto: Aism, Fondazione Irccs Istituto Neurologico Besta, Partecipa Salute - Istituto di Ricerche Farmacologiche ''Mario Negri'' e su quelli di altri ospedali coinvolti.   
