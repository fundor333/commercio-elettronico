#titolo Slovacchia: Vladimir Weiss - Gli Allenatori - Mondiali Sudafrica
  L’allenatore della nazionale slovacca è Vladimir Weiss, nato il 22 settembre 1964 a Bratislava (Slovacchia). Weiss vanta anche ottimi trascorsi da calciatore, ruolo centrocampista, avendo militato perfino nella nazionale cecoslovacca che prese parte ai Mondiali di Italia ’90 e disputando 3 gare, compresa la sconfitta per 0-2 subita proprio dalla selezione azzurra. Complessivamente ha collezionato 19 presenze con la nazionale cecoslovacca, mentre successivamente ha messo insieme altre 12 presenze con la nazionale slovacca. 
 Vladimir Weiss ha iniziato la sua carriera tecnica con l’Artmedia Petrzalka, club con il quale ha concluso la sua carriera agonistica, nel 2000/01; in precedenza aveva giocato anche con Hurbanovo, Inter Bratislava, Sparta Praga, Petra Drnovice, FC Kosice, Dunajska Streda, infine proprio Artmedia Petrzalka, a partire dal 1996/97. Dall’estate 2000 è sempre stato sulla panchina del club slovacco (con cui ha vinto 2 scudetti e 2 coppe nazionali), eccetto che nel periodo dal febbraio 2006 al giugno 2007, in cui ha guidato la squadra russa del Saturn Ramenskoye. Weiss ha assunto le redini di C.T. della nazionale slovacca a partire dal giugno 2008, inizialmente con il doppio ruolo tra nazionale ed Artmedia, poi solo alla guida della nazionale. Weiss ha un figlio che gioca nel Manchester City.  
