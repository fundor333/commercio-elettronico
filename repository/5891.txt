#titolo GNV: accordo raggiunto, scongiurati 94 licenziamenti - Crociere e Traghetti - Mare
  (ANSA) - GENOVA, 7 MAR - Confindustria Genova ha reso noto che e' stato raggiunto oggi un accordo tra  Grandi Navi Veloci  e le parti sociali, azienda e organizzazioni sindacali. L'accordo - precisa Confindustria - consente di evitare il licenziamento di 94 addetti della società. 
 Secondo il verbale di accordo sottoscritto oggi dalle parti nella sede genovese di Confindustria, scrive   la rivista specializzata on-line  'Ship2shore' , gli interventi previsti dall'accordo "consentono il mantenimento in forza delle 94 figure professionali oggetto dell'apertura della procedura di licenziamento collettivo", procedura che pertanto si considera conclusa. 
 A fronte di ciò e del fatto che GNV si è impegnata a mantenere in esercizio la flotta sociale, costituita da almeno sette unità con bandiera italiana integralmente armate con personale proprio, i rappresentanti dei lavoratori hanno sottoscritto alcune misure inerenti l'organizzazione del lavoro volte al contenimento dei costi operativi. In particolare, in deroga al contratto collettivo, è stato istituito un nuovo metodo di calcolo degli straordinari del personale navigante (eccetto lo stato maggiore, le cui trattenute saranno conteggiate diversamente), cosiddetto "straordinario a forfait", sulla base del quale, si legge nel verbale, "120 ore/mese verranno retribuite al valore di 110 ore".(ANSA).   
