#titolo Vacanza nella natura insieme al Wwf - Natura - Ambiente&Energia
  ROMA - Quest'estate tutti in vacanza insieme al Wwf, ragazzi e non solo. Tante proposte, dall'Italia all'estero, per viaggiare e praticare un turismo eco-sostenibile, senza rinunciare al piacere della scoperta, presentate dall'Associazione del Panda in occasione della Fiera nazionale del consumo critico e degli stili di vita sostenibili "Fa' la cosa giusta!" a Milano da oggi fino a domenica 17 marzo. 
Quest'anno c'è anche qualche novità. Sul piano dell'organizzazione dei viaggi per i più piccoli è stata introdotta la  scheda del prezzo trasparente , che illustra nel dettaglio la scomposizione delle quote di partecipazione ai campi per illustrare alle famiglie come è gestita anche economicamente una proposta di turismo responsabile. Invece le quote di quegli itinerari che prevedono l'utilizzo dell'aereo contemplano una percentuale che verrà data a   ClimateCare  a compensazione delle emissioni prodotte durante lo spostamento. All'orizzonte anche nuove partnership come quelle con l'Associazione didattica del Museo di Storia Naturale di Milano e l'Istituto per gli studi sul mare e nuove iniziative come "Equotube" per il fine settimana con programmi di assaggi e scappatelle in natura. 
Dalle esperienze riservate ai più piccoli agli itinerari in bici, ai percorsi di esplorazione nel mondo per gli adulti, le  idee   – in particolare per l'estate – soddisfano ogni fascia d'età e ogni stile di vacanza, purché "verde". Per i bambini di 7-11 anni e per i più grandi di 11-14 le proposte  spaziano fra 26 diverse località. Tra queste ci sono Saint Barthelemy, in  Valle d'Aosta , meta ideale per ammirare stelle e pianeti, oppure il Parco regionale dell'Oglio Sud -  Oasi WWF Le Bine , in Lombardia, e ancora Levanto in Liguria al Parco nazionale delle  Cinque Terre . Si "Balla coi lupi" in Emilia Romagna al Parco nazionale dell' Appennino Tosco Emiliano , mentre al Parco nazionale dei  Monti Sibillini  nelle Marche si fa amicizia con ben più mansueti asinelli. I teenager delle scuole superiori possono scegliere fra 11 proposte per trascorrere l'estate nella natura: dal trekking nautico in kayak all' isola d'Elba  o allo stage fotografico nel  Parco Nazionale d'Abruzzo, Lazio e Molise  alla ricerca dell'orso. 
Il Wwf non dimentica la  dimensione "famiglia" , con soggiorni in barca a vela o itinerari in bicicletta nelle più belle piste ciclabili d'Europa. Per gli  adulti più audaci  ci sono i grandi Viaggi della Biodiversità in Italia, Europa e nel Mondo, proposti in tre diverse categorie: viaggi di esplorazione, escursionistici e trekking. Quest'anno le esperienze in programma in  Uganda, Sudafrica e Senegal  prevedono l'incontro con lo staff del Wwf che lavora in questi Paesi per la tutela della biodiversità e l'approfondimento di alcuni progetti in corso di realizzazione. Tutte le informazioni sul  sito Natura del Wwf .  
