#titolo COSIMOL: MINORI; PROGETTI REGIONE MOLISE PER BOCA DO RIO - Cooperazione Internazionale
     (ANSA) - CAMPOBASSO, 20 GEN - Uno scenario sconfortante nel
quale la Regione Molise, attraverso iniziative di cooperazione
internazionale, ha deciso di intervenire. Il territorio di
riferimento e' il quartiere di Boca do Rio, nella citta' di
Salvador de Bahia in Brasile, dove da anni lavorano i cooperanti
molisani e l'associazione ''Meninos da Bahia onlus'', presieduta
dal Angelo Ialenti.    In Brasile la disuguaglianza tra le varie categorie sociali -
spiegano dalla onlus - e' molto evidente sia nelle aree urbane
che in quelle rurali e risulta molto piu' evidente nel nord est
del Paese (Stato di Bahia). Nonostante l'impegno del governo,
persistono ancora gravi violazioni dei diritti dei minori. Molti
di loro sono costretti a lavorare dall'eta' di cinque anni,
altri a percorrere la via dello sfruttamento sessuale. I meno
fortunati finiscono vittime del traffico di organi. Si pensi
che, secondo alcune stime, vengono pagati 50 mila euro per un
neonato maschio, 30 mila per un fegato e 15 mila per un rene. Un
altro fenomeno non irrilevante che coinvolge lo Stato di Bahia,
riguarda le gravidanze precoci.    Il 30% delle adolescenti in eta' compresa tra i 10 e i 14
anni e' alla prima o, addirittura, alla seconda gravidanza. Per
far fronte a questo disagio sociale, l'associazione ''Meninos da
Bahia'', ha previsto, con l'ausilio di comunita' parrocchiali e
con l'apporto di personale in loco, un intervento di carattere
economico, sociale e umanitario.    L'associazione si prefigge di: terminare il centro
comunitario che sara' punto di riferimento per i minori che si
trovano in stato di malnutrizione e di abbandono e istituire un
centro polifunzionale medico-legale e di formazione
professionale.    Tra i referenti di questa iniziativa che vede in prima linea
anche la Regione Molise, c'e' Padre Manoel da Paixao Gomes do
Prado che opera nella parrocchia di San Francesco d'Assisi. (ANSA).
