#titolo Fs, piu' passeggeri su Frecce meno CO2 - MobilitÃ  - Ambiente&Energia
  ROMA - L'incremento dei passeggeri sulle Frecce di Trenitalia (Frecciarossa, Frecciargento e Frecciabianca) ha consentito lo scorso anno di risparmiare l'emissione di 60 mila tonnellate di CO2 (anidride carbonica). 
E' quanto emerge dai dati illustrati da Ferrovie dello Stato in occasione della presentazione del Treno Verde. 
Nel 2012 le Frecce hanno registrato 39,8 milioni di passeggeri (+6,5%) e tutti insieme hanno percorso 12 miliardi e 310 milioni (+7,2%) di chilometri. Gli 829 milioni di km in piu' percorsi dai passeggeri con le Frecce hanno consentito di risparmiare all'atmosfera l'emissione di 60.000 tonnellate di CO2 rispetto alla scelta dell'auto privata o 94.000 tonnellate in confronto con l'aereo. 
Tradotto in numeri verdi assoluti, le Frecce consentono ogni anno un risparmio di 900.000 tonnellate di CO2, rispetto a quelle prodotte se gli stessi passeggeri scegliessero l'auto privata, e di 1.400.000 tonnellate rispetto al vettore aereo. 
Per assecondare e incentivare le scelte ecologicamente virtuose degli italiani, inoltre, Trenitalia ha potenziato la propria offerta che, sempre nel 2012, ha visto crescere il numero complessivo delle Frecce, 70.895 (+4%), con una media di circa 194 corse giornaliere.  
