#titolo Scozia selvaggia, il 2013 è l'anno della natura - Natura - Ambiente&Energia
  Un anno dedicato alla natura e alla promozione delle bellezze ambientali di casa propria: ci ha pensato la  Scozia  che per il 2013 punta a valorizzare i suoi paesaggi e le meraviglie di flora e fauna: dalla riserva del "buio" per ammirare uno dei cieli stellati più puliti al mondo alle colonie di uccelli marini. 
Gli appassionati di eco-turismo hanno l'imbarazzo della scelta fra le  riserve naturali della Scozia . Sono ben 47 dislocate nella regione più settentrionale della Gran Bretagna: le paludi di Caerlaverock nel Dumfries e Galloway o Hermaness nelle isole Shetland, angolo incontaminato d'Europa. Solo in questo arcipelago cresce una specie particolare di centocchio. 
Le Highland scozzesi ospitano il  Parco nazionale dei Monti Cairngorm , un'area immensa di circa 453mila ettari che comprende l'antica foresta di pino caledone ed è dimora dei rari scoiattoli rossi e del gallo cedrone, in via di estinzione. Più a sud si trova invece il primo Parco nazionale del Regno Unito, quello di  Loch Lomond e The Trossachs  che abbraccia un territorio di laghi e foreste. Il  Queen Elizabeth Forest Park  si estende lungo la riva orientale del lago Lomond e offre ai visitatori una grande varietà di flora e fauna. 
La Scozia vanta migliaia di chilometri di costa con un affascinante  ecosistema marino  che comprende delfini e balene e alcune delle maggiori colonie di uccelli marini d'Europa. Si può programmare una vacanza, decisamente estiva (con temperature miti ma sicuramente più piacevoli di quelle invernali) a Kiloran Bay sull'isola di  Colonsay  oppure alla scoperta del faraglione dell'Old Man of Hoy nelle  Orcadi . Ce n'è anche per i birdwatcher più incalliti: nell' isola di Mull , al largo della costa occidentale, dove si può approfittare di uno dei punti migliori per avvistare l'aquila di mare dalla coda bianca, fra gli uccelli più rari del Regno Unito. Per conoscere i segreti dell'avifauna marina non c'è niente di meglio dello  Scottish Seabird Centre , il centro per gli uccelli marini scozzesi che si trova a mezz'ora da Edinburgo ed è aperto tutto l'anno. Da marzo a ottobre si può anche fare un giro in barca intorno all'isola di Bass Rock, che ospita più di 150mila sule. 
In primavera è il periodo ideale per godere della distesa di bucaneve nella tenuta di Cambo Estate nell' East Neuk of Fife . Il Perthshire è invece soprannominato la "nazione dei grandi alberi": vicino Dunkeld si osserva uno degli alberi più longevi del Paese, un pino duglasia che raggiunge 64 metri di altezza. Chi ama i  cieli notturni  e 'puliti' dalle luci artificiali deve dirigersi alla volta del  Galloway Forest Park , uno dei soli quattro parchi dai cieli bui nel mondo occidentale dove poter avvistare nelle notti serene oltre settemila stelle. 
Anche città come  Glasgow  conservano una quota consistente di verde, come il Pollock Country Park, il maggiore parco cittadino che offre al visitatore la possibilità di perdersi e rilassarsi fra giardini e vere e proprie foreste. Informazioni:  Visit Britain  e  Visit Scotland .  
