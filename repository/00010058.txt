#titolo Danimarca - Mondiali Sudafrica
  E' una Danimarca targata Morten Olsen quella che al Mondiale sudafricano provera' a invertire la rotta della sua storia, fatta soprattutto di naufragi. 
 
C'e' infatti un solo exploit nella storia calcistica della nazionale nordica; risale al 1992, ai Campionati europei disputati in Svezia e stravinti partendo dal gradino piu' basso, addirittura dal ruolo di ripescata. I calciatori erano gia' in vacanza, lontani dai clamori della folla, agonisticamente 'scarichi', ma vennero richiamati dalla Federcalcio in seguito all'esclusione della Jugoslavia (fermata dall'Uefa per gli eventi bellici in Bosnia) e confezionarono un vero capolavoro. L'impresa della loro vita. 
 
Cosi', la Nazionale danese entro' nella storia e vi rimase. Erano i tempi del gigante Michael Schmeichel che, con la propria apertura 'alare' rendeva la porta piu' piccola agli attaccanti, dell'elegante e veloce fantasista Brian Laudrup, poi arrivato in Italia attraverso Fiorentina e Milan, che in quell'Europeo non pote' contare sull'appoggio del fratello Michael, troppo snob nei confronti della Nazionale.   
 
La Danimarca raccolse un'eredita' pesante dalla squadra che, negli anni '80 (quando era soprannominata 'Danish Dynamite'), aveva ottenuto buoni risultati, con i vari Soeren Lerby e Frank Arnesen, Klaus Bergreen e Proeben Elkjaer Larsen (a loro volta successori del grande furetto del Borussia Moenchengladbach, Alan Simonsen), fino ad essere tra le protagoniste del Mondiale messicano del 1986. 
 
In Danimarca il calcio conta molto, ma conta anche quello femminile: la Nazionale 'rosa' fa una concorrenza spietata, in termini di visibilita' e sponsorizzazioni, a quella maschile e lo si nota anche a livello giovanile. Fioccano nei vivai le squadre di ragazzini, ma di pari livello sono quelle delle ragazzine. Anche in questo caso si fa sentire la rivalita' con i 'cugini' svedesi. 
 
La Danimarca, ai prossimi Mondiali, sara' guidata da Morten Olsen che, dal 2000, nel bene e nel male, orienta il destino di una squadra priva di stelle di prima grandezza. Nonostante cio', i danesi riescono a ritagliarsi uno spazio da protagonisti. La nazionale della Danimarca che si presentera' a Sudafrica 2010 non ha nessun Preben Larsen-Elkjær e nessun Miki Laudrup, e' pero' una formazione solida, quadrata, ben messa in campo e tostissima in difesa, con Agger del Liverpool e, probabilmente, l'emergente centrale del Palermo, Simon Kjaer. Per avere un po' di qualita' cerchera' di spremere i vari Dennis Rommedahl, Martin Jorgensen o Jon Dahl Tomasson, ai loro ultimi fuochi internazionali. 
 
Sulla rampa di lancio il giovane talento dell'Arsenal, Nicklas Bendtner, che in tanti accostano ad Ibrahimovic, se non altro per quel suo fisico dirompente ed una buona capacita' di vedere la porta. In Sudafrica, la Danimarca si trova inserita in un girone comprendente anche Olanda, Giappone e Camerun. La qualificazione, dunque, potrebbe diventare problematica in un raggruppamento che dovrebbe premiare l'Olanda ed il Camerun, che gioca quasi in casa. 
 
I danesi potrebbero contendere il passaggio del turno proprio ai 'leoni indomabili' ed anche questo sarebbe gia' un successo.  
