#titolo Min.Ambiente, il decreto per i rifiuti di Roma - Dossier - Ambiente&Energia
  (ANSA) - ROMA, 7 GEN - Forzare le tappe sul riciclo e sul ricupero di materia e di energia, pieno utilizzo della capacita' produttiva degli impianti di trattamento meccanico-biologico del Lazio, gestione integrata secondo le direttive europee e le leggi italiane sono al centro del decreto con cui il ministro dell'Ambiente, Corrado Clini, delinea le azioni per superare le criticita' sui rifiuti di Roma, in attuazione di quanto disposto dalla Legge di Stabilita' di fine anno (articolo 1, dai commi  358, 359 e 360, Legge n. 228 del 2012), e nomina un commissario. 
Ecco i contenuti del decreto: 1) - Il prefetto a riposo Goffredo Sottile e' nominato commissario ai sensi del comma 358 dell'articolo 1 della legge n. 228 del 2012 per provvedere, in via sostitutiva degli enti competenti in via ordinaria e senza determinare soluzioni di continuita' nelle azioni in corso, al superamento della situazione di grave criticita' nella gestione dei rifiuti urbani nel territorio della provincia di Roma. Il commissario dura in carica sei mesi, salvo necessaria proroga. 
2) - Il commissario entro 8 giorni individua gli impianti di  trattamento della Regione Lazio che hanno una capacita' autorizzata residua; diffida le autorita' competenti e le imprese titolari degli impianti a trattare in questi impianti, nei limiti della capacita' residua, i rifiuti urbani prodotti dai comuni di Roma, Fiumicino, Ciampino e dallo Stato della Citta' del Vaticano a partire dal 25 gennaio 2013; decorso inutilmente questo termine, il commissario provvede entro i trenta  giorni successivi ad adottare i necessari provvedimenti sostitutivi; 3) - Entro 15 giorni diffida le autorita' competenti a provvedere entro il 15 febbraio al completamento delle procedure di autorizzazione degli impianti di trattamento meccanico biologico nella Regione Lazio. Decorso inutilmente questo termine, il commissario provvede entro i trenta giorni successivi ad adottare i necessari provvedimenti sostitutivi. 
4) - Entro 15 giorni diffida le autorita' competenti e le imprese a rendere operativo entro il 30 gennaio il piano per  la raccolta differenziata nel comune di Roma predisposto da Ama e Conai. Decorso inutilmente tale termine provvede entro i trenta giorni successivi all'adozione dei necessari provvedimenti sostitutivi. 
5) - Entro 15 giorni diffida le autorita' competenti e le imprese titolari degli interventi o degli impianti ad adottare entro il 30 gennaio le misure necessarie per favorire il recupero energetico dei rifiuti. Decorso inutilmente questo termine il commissario provvede entro i trenta giorni successivi alla adozione dei necessari provvedimenti sostitutivi. 
6) - Se necessario, il commissario individua aree idonee alla localizzazione e autorizzazione di impianti di trattamento e discariche per rifiuti urbani. 
7) - In caso di rilevata insufficienza di capacita' impiantistica di trattamento, il commissario riferisce al ministro ai fini dell'attivazione urgente delle  procedure di trasferimento dei rifiuti al di fuori del territorio regionale. 
8) - Il commissario riferisce al ministro dell'Ambiente con un rapporto mensile e si avvale di due esperti designati dalla direzione generale competente del ministero, di due esperti designati da Ispra, del personale e degli esperti  gia' operanti presso la struttura commissariale. Il commissario puo' avvalersi anche del personale di Regione, Provincia e Comune, di altre amministrazioni pubbliche e puo' chiedere il sostegno dei carabinieri del Noe.(ANSA).  
