#titolo Distretto Aerospaziale Campano, 11 progetti al nastro di partenza - Ricerca e Istituzioni - Scienza&Tecnica
  Undici progetti al nastro di partenza, più l'avvio di tre progetti nati nell'ambito del cluster nazionale dell'aerospazio e candidatura con la Puglia a sostegno di nuovi programmi aeronautici: sono alcune delle attività del Distretto Aerospaziale Campano (Dac) che prenderanno il via nei prossimi mesi. Ne ha parlato il presidente del Dac, Luigi Carrino, docente di tecnologie e sistemi di lavorazione presso l’università degli studi di Napoli Federico II. 
Costituito nel maggio 2012, il Dac è risultato primo su 192 progetti nell'ambito dell'Avviso sui distretti ad alta tecnologia del Ministero dell'università e Ricerca (Miur). Si è candidato presentando 11 progetti di start up, del valore complessivo di 145 milioni di euro, che diventeranno esecutivi nel 2013 e che comprendono il progetto di un carrello di atterraggio 'intelligente', capace di effettuare un’autodiagnosi del suo stato di funzionamento per assicurare la massima sicurezza ai voli, poltrone di nuova concezione, più sicure e confortevoli, fino alle tecnologie innovative per la fabbricazione e l'assemblaggio di strutture destinate alle fusoliere. ''In questo momento - ha spiegato Carrino - stiamo per chiudere il contratto con il Miur e con la Regione Campania e prevediamo che i progetti diventino operativi prima dell'estate''. 
Attualmente, ha proseguito Carrino , il Dac “è impegnato anche nell’innalzamento del livello tecnologico delle piccole e medie imprese del settore, in collaborazione con la Puglia, per raggiungere eccellenze produttive nelle tecnologie che saranno adottate nei nuovi velivoli regionali”. 
Il Dac comprende circa 160 fra grandi e piccole e medie imprese aerospaziali, più 11 centri di ricerca, fra cui 5 università (Federico II di Napoli, Seconda Università di Napoli, Parthenope, le università di Salerno e Benevento), Cira (Centro Italiano Ricerche Aerospaziali), Consiglio Nazionale delle Ricerche (Cnr), Enea e Istituto Nazionale di Astrofisica (Inaf). 
Per quest'anno, prosegue il presidente Carrino, dovrebbero partire anche tre progetti nati nell'ambito del cluster nazionale dell'aerospazio, nato lo scorso anno, e di cui il Dac è socio fondatore insieme con Finmeccanica, Avio, Federazione delle Aziende Italiane per Aerospazio, Difesa e Sicurezza (Aiad) e ai distretti di Lazio, Lombardia, Piemonte e Puglia.  
Il Dac, ha spiegato Carrino, partecipa a tutti e tre i progetti, che hanno un valore complessivo di 30 milioni di euro e riguardano i settori: aeronautica, spazio ed elicotteristica. Con il cluster nazionale dell'aerospazio si aprono anche nuove opportunità in vista di Horizon 2020, il nuovo programma dell'Unione per il finanziamento della ricerca e dell'innovazione. ''L'appuntamento con i Horizon 2020 è una sfida per l'intera Europa – ha rilevato il presidente del Dac – e con il cluster, il settore aerospaziale italiano può sedersi ai tavoli con la massa critica equivalente ai distretti di altri Paesi”.  
