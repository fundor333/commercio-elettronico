#titolo Enciclopedia vini del sommelier campione mondo - Libri - Terra&Gusto
  - ROMA - Luca Gardini, che nel 2010 e' stato eletto miglior sommelier del mondo, ha lavorato presso l'Enoteca Pinchiorri di Firenze (tre stelle Michelin) e ha collaborato per oltre sei anni con lo chef a due stelle Michelin Carlo Cracco. A lui l'editore Dalai ha affidato la realizzazione di una nuova e completa 'Enciclopedia dei vini' che arriva a giorni in libreria (pp. 860 - Euro 35,00)      L'opera vorrebbe essere un nuovo punto di riferimento per gli amanti del vino, permettendo loro di individuare le piu' interessanti produzioni vinicole di tutto il mondo, realizzata da Gardini assieme a un team di esperti coordinati da Andrea Grignaffini, giornalista e docente di enogastronomia. 
Si tratta, secondo l'editore, di qualcosa di completamente diverso dalle guide attualmente in commercio. Gli autori hanno selezionato le etichette di maggior interesse, superando vecchi canoni e gerarchie e creando un'opera divisa in sezioni: storia e sviluppo della viticoltura, ampelografia (lo studio dei vitigni), enologia, degustazione, corretto abbinamento cibo-vino, enografia (geografia del vino), grandi dinastie del vino. Infine, novita' assoluta, un approfondimento finale di circa 100 pagine dedicato ai distillati. 
Un capitolo come epilogo sara' dedicato alle 100 migliori etichette, selezionate tra i produttori di tutto il mondo.  
