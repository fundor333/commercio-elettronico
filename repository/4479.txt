#titolo Banche: Ue richiama regolatori, assicurare liberta' capitali - Economia e lavoro - ANSA Europa
     (ANSA) - BRUXELLES, 4 FEB - La Commissione Ue ha chiesto alle
autorita' nazionali di regolamentazione delle banche
'spiegazioni' sulle misure prudenziali intraprese durante la
crisi che impedirebbero la libera circolazione di capitali nella
Ue. La lettera inviata da Bruxelles fa seguito all'indagine che
la Commissione ha avviato a dicembre scorso. I regolatori hanno
fino a fine febbraio per rispondere ai dubbi di Bruxelles,
dopodiche' potrebbe scattare una vera procedura. La Commissione vuole vedere chiaro sulle politiche dei
supervisori, messe in atto dal 2008, che sembrano avere come
scopo il controllo dei capitali, impedire il loro spostamento
all'interno di uno stesso gruppo bancario, limitare i prestiti
intra-gruppo, proibire l'espatrio di profitti. Tutto questo
''limiterebbe il libero movimento di capitali nella Ue, pilastro
del mercato unico'', e per questo la Commissione si dice ''molto
preoccupata'', anche perche' ''i regolatori dovrebbero lavorare
in modo coordinato per nel mercato unico, e perche' se le
competenze dei supervisori sono usate in modo improprio ne
risente il mercato unico che rischia di frammentarsi''.    Per esempio, a maggio era emerso che Unicredit si fosse vista
vietare dalla Bafin tedesca di spostare capitali dalla Germania
alla casa madre in Italia, mentre un anno fa la filiale tedesca
della Mediolanum si era vista imporre la vendita di tutti i
titoli italiani. Allo stesso tempo la britannica Fsa ha
esercitato pressioni perche' alcune banche europee cambiassero
la loro struttura in modo da imporre alle loro filiali inglesi
di mantenere una maggiore liquidita'. E quando banche nei paesi
del Nord Europa hanno deciso di tornare ad investire in titoli
spagnoli, le autorita' di regolamentazione hanno cominciato a
imporre tetti massimi per gli acquisti.    ''La Commissione considera il libero movimento dei capitali
un grande potenziale per il mercato unico che non puo' essere
compromesso a causa di misure non coordinate e sproporzionate
che mirano esclusivamente a preservare la stabilita' finanziaria
a livello nazionale'', si legge nella lettera.(ANSA).
