#titolo Sciare in Catalogna, in cima ai Pirenei - In Europa - In Viaggio
  Una vacanza tra  sport sulla neve , sapori ricercati e  paesaggi mozzafiato : sui  Pirenei catalani  l'inverno si declina nei mille volti della montagna e di una terra dalle bellezze culturali e architettoniche tutte da scoprire. 
Dallo sci alpino a quello di fondo, dalle ciaspolate alle escursioni su slitte trainate dai cani: nel lembo nord-orientale dei Pirenei di Spagna c'è ancora  un mese di neve alla portata di tutti , sia gruppi di amici sia famiglie. Sull'arco montuoso sono attive  16 stazioni sciistiche , delle quali dieci offrono piste per sci alpino e otto sci nordico: complessivamente i visitatori possono scegliere fra 360 piste per lo sci alpino e 300 chilometri di percorsi per lo sci di fondo. Resort e infrastrutture di livello che hanno ospitato in passato campionati mondiali come quello dello sci alpino femminile e di snowboard e che sono candidati, con Barcellona, per i  Giochi olimpici e paralimpici invernali del 2022 . Non pochi i resort che hanno completato opere di rinnovamento per accogliere i seguaci di tutte le discipline invernali di tendenza: non solo lo snowboard ma anche carving e telemark, due tipologie di pratica sciistica. In discesa dalle  montagne di Lleida, Girona e della Val d'Aran , si va poi alla scoperta di un'accoglienza genuina. A partire dalla buona tavola. Funghi, carne di maiale e formaggi sono gli ingredienti base della cucina dei Pirenei catalani. 
Quello de  La Molina , con 53 chilometri di piste, è l'impianto più longevo di Spagna (inaugurato nel 1943) anche se con la sua offerta è fra i più apprezzati, non solo fra gli sciatori di livello ma anche dalle famiglie per le quali sono attive promozioni speciali per chi viaggia con bambini. Fino al 27 febbraio ospita il Campionato mondiale di sci alpino Ipc. Ideale per chi ama il turismo sostenibile è l'impianto della  Vall de Núria  che si trova in una valle dei Pirenei – a ridosso del confine francese – non raggiungibile da veicoli a motore. Si raggiunge solo con un treno della ferrovia a cremagliera da Ribes de Freser, passando per Queralbs. Le piste sciististiche sono adatte per lo più alle famiglie, con discese ad hoc per i principianti. Per i più esperti c'è un settore dedicato al picco de l'Aliga a 2.252 metri. Il resort con più chilometri di piste sciabili è quello di  Baqueira Beret  in Val d'Aran, che conta quattro parchi-neve per bambini, uno snowpark, quattro scuole di sci. Le vette, che quasi sfiorano i tremila metri, incastonano anche dei maggiori laghi dei Pirenei spagnoli, come il lago de Mar e il Tor de Riu. Pioniera, fra le località catalane, per lo sci di fondo, è l'impianto di  Sant Joan de l'Erm , fondata all'inizio degli anni Settanta. Per praticare sport su neve di ogni tipo meglio recarsi a  Tavascan-Pleta del Prat , aperto tutto l'inverno senza bisogno di neve artificiale: oltre ad ospitare piste per lo sci di fondo e per quello alpino, è indicato per i freestyle, per chi vuole passeggiare con le racchette da neve, per gli escursionisti accompagnati da guide.  
