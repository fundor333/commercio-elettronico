#titolo Vito Crimi e Roberta Lombardi - Protagonisti
di Chiara Scalise 
 Roberta Lombardi e Vito Crimi saranno i due nuovi capigruppo per la Camera e il Senato del Movimento 5 Stelle. Chi sono lo raccontano loro stessi sul web: la 'portavoce' (questa la definizione prediletta dai grillini) a Montecitorio ha 39 anni, è romana, ha un compagno e un "bellissimo pupo di 10 mesi", attivista 5 stelle da circa 6 anni, lavora da quasi dieci anni in un'azienda della capitale che si occupa di "arredamento d'interni chiavi in mano per clienti Top Spender (emiri, miliardari vari, oligarchi russi etc etc) in tutto il mondo". 
 Lombardi, così scrive sul proprio blog, si è laureata in Giurisprudenza con tesi in Diritto Commerciale Internazionale alla Sapienza di Roma e ha seguito un corso post laurea in Sviluppo manageriale alla Luiss Management ("in edizione serale mentre lavoravo"). Lavora da quanto ha 19 anni, parla "correntemente l'inglese", è una "smanettona" al computer (nel senso che le piacciono le nuove tecnologie) e adora - secondo sempre secondo quanto racconta online - leggere, scrivere, viaggiare. Vito Claudio Crimi, portavoce a Palazzo Madama per i grillini, ha 40 anni, è nato a Palermo e vive a Brescia però da 13 anni. 
 Rispetto alla collega, il profilo pubblicato sul blog di Beppe Grillo risulta più impersonale: fa l'impiegato al ministero della Giustizia (assistente giudiziario), si occupa di un ampio spettro di attività, dalla gestione del personale all'organizzazione e gestione dell'anno giudiziario, dai bandi di gara europei per le forniture del nuovo Palagiustizia di Brescia al portale web degli uffici giudiziari della città lombarda. Diplomato nel 1990 "con il massimo dei voti", ha studiato alla facoltà di matematica ma non si è mai laureato. Dice di avere una "buona conoscenza della lingua inglese scritta" ma ammette di essere "mediocre" nel parlato. Non ha mai avuto 'guai' con la giustizia, né esperienze politiche, ma dal 2007 è nel Meetup Amici di Beppe Grillo di Brescia e nel 2010 è stato candidato del Movimento alla presidenza della Regione Lombardia.  
