#titolo Torna X-cool, a Pisa le Olimpiadi delle eccellenze - Ricerca e Istituzioni - Scienza&Tecnica
  Arriva la terza edizione di X-cool, le ''olimpiadi'' degli allievi delle otto scuole di studi superiori universitari, in programma agli impianti dal 21 al 23 settembre a Pisa. All'evento partecipano circa 200 atleti impegnati a squadre in diverse discipline: calcio a otto, basket, pallavolo, beach volley, corsa campestre, ping pong, biliardino, scacchi. Per il rettore della Scuola Superiore Sant'Anna, Maria Chiara Carrozza, ''è anche un modo per dimostrare che questi allievi non sono dei secchioni, ma anche dei grandi sportivi''. 
L'evento, organizzato dagli allievi della Scuola Superiore Sant'Anna e della Scuola Normale Superiore, rientra nelle iniziative della Rete degli Allievi degli Scuole e degli Istituti di Studi Superiori universitari, è nato per favorire la condivisione e la circolazione di idee e nuovi progetti comuni. 
Alle olimpiadi degli studenti meritevoli partecipano la Scuola Sant'Anna, la Normale, l'istituto universitario di Studi Superiori di Pavia, la Scuola Superiore di Catania, la Scuola Galileiana di Studi Superiori di Padova, la Scuola Superiore di Udine, il Collegio Superiore di Bologna e l'Isufi di Lecce. 
''Mi piace sottolineare - ha osservato Maria Chiara Carrozza - il ruolo degli allievi nell'organizzazione della manifestazione, ma anche la loro capacità sportiva, dimostrando che gli studenti delle scuole d'eccellenza non sono dei secchioni''.  
