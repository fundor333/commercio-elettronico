#titolo Stranieri controcorrente, +34% proprietari auto in 15 mesi. Ma incidenti crescono - Auto e Istituzioni - Motori
  ROMA - La crisi del mercato dell'auto non sembra sfiorare gli automobilisti stranieri: in Italia superano  ormai i 3 milioni i veicoli intestati ad immigrati, con un incremento del 34% negli ultimi 15 mesi. L'altra faccia della medaglia pero' e' che sono aumentati gli incidenti stradali che coinvolgono uno straniero, fino a sfiorare i 90 sinistri al giorno con 141 feriti e più di 1,4 morti, per un costo sociale che supera i 4,2 miliardi di euro annui, pari al 14% del totale (oltre 30 miliardi di euro). Per questo l'Aci ha decispo un anno fa di estendere agli stranieri il proprio impegno per l'educazione alla sicurezza stradale, offrendo 3.000 corsi di guida sicura (mille all'anno per tre anni) nel Centro ACI-SARA di Vallelunga, alle porte di Roma, ad altrettanti immigrati che diventano così Ambasciatori di Sicurezza Stradale. L'attività, partita a settembre, ha raggiunto in sei mesi già 1.500 persone. 
   In un incontro organizzato per illustrare i risultati del primo anno del progetto, e' stato sottolineato che gli immigrati che registrano più incidenti in Italia sono i rumeni (4.753 sinistri), seguiti da albanesi (3.504), marocchini (3.142), cinesi (1.215), moldavi (735), tunisini (700), peruviani (678), egiziani (675), serbi (607) ed ecuadoregni (586).  
   Un corso di guida sicura riduce di un terzo la probabilità di incidente, come attesta l'esperienza austriaca dove l'incidentalità dei giovani si è ridotta del 33% con l'obbligo di un corso di guida sicura entro tre anni dal conseguimento della patente. In virtu' di questo l'Aci punta, con la propria iniziativa, a diminuire di 1,4 milioni di euro il costo degli incidenti stradali. Risparmio che, se il progetto Ambasciatori di Sicurezza Stradale fosse esteso a tutti gli stranieri che guidano in Italia si allargherebbe a 1,5 miliardi di euro.  
    ''Queste cifre dimostrano i risultati conseguibili con tre semplici interventi normativi – dichiara il presidente dell'Aci Angelo Sticchi Damiani – che possono attuarsi subito e senza costi per lo Stato: istituire l'obbligo di un corso di guida sicura per gli stranieri che convertono la patente in Italia; prevedere un corso di guida sicura per tutti i neopatentati; riconoscere la guida sicura tra le attività finanziate con il 50% dei proventi delle multe che la legge assegna alla sicurezza stradale, in modo da consentire agli automobilisti di beneficiare dei soldi versati con le sanzioni''. 
   ''I benefici della nostra azione – afferma il segretario generale dell'Aci Ascanio Rozera – sono evidenti anche fuori dalle strade, con una potente accelerazione del processo di integrazione sociale degli stranieri nel Paese. Forte dei risultati conseguiti nel 2012, grazie anche alla collaborazione delle ambasciate, delle comunità internazionali e della Polizia Stradale, e al sostegno economico di Sara Assicurazioni, Aci sta pianificando le prossime tappe per il biennio 2013-2014. L'iniziativa è patrocinata dalla Presidenza del Consiglio dei Ministri, dal Ministero degli Affari Esteri, dal Ministro per la Cooperazione internazionale e l'integrazione, e dal Ministro per gli Affari regionali, il turismo e lo sport''.  
