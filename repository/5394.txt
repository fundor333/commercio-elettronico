#titolo I-disorder, tecno-patologie che creano dipendenza - Stili di vita - Salute e Benessere
     (ANSA) - ROMA, 19 SET - Si chiamano 'I-Disorder', dal titolo
dell&#8217;ultimo manuale (IDisorder - Understanding Our Obsession
With Technology and Overcoming Its Hold on Us, ed. Palgrave
MacMillan) dello psicologo californiano Larry Rosen, che è
diventato un bestseller e indicano le  tecno-patologie, un mix
di  disagi a cui si va incontro stando inchiodati tutto il
giorno alla scrivania, ventiquattr'ore su ventiquattro tra pc,
smartphone e tablet, spesso usati in contemporanea. Lo
psicologo, che insegna alla California State University,
analizza le piu' comuni, a cominciare dalla &#8216;phantom vibration
syndrome&#8217;, la vibrazione fantasma, in cui si ha l'errata
percezione che il cellulare nella  tasca stia vibrando, persino
se è appoggiato sul tavolo. Il  'Google effect', invece, 
consiste nella crescente incapacità di memorizzare nuove
informazioni (ma anche indirizzi, numeri di telefono)
nell&#8217;illusione di poterli facilmente recuperare su Google o sui
contatti del cellulare. La cosiddetta deviazione del 'meformer'
e' tipica di chi passa tutto il tempo su Twitter cercando
informazioni su se stesso, mentre la &#8216;Facebook depression&#8217;
coglie sempre più spesso gli utenti dei social network. E crea
una vera e propria  dipendenza, come quella dalle sigarette,
dando origine a dei disagi fisici, come insonnia, ansia e danni
alla vista. Tant'e' vero che Rosen consiglia di smettere
gradualmente, dandosi un tempo massimo al giorno per consultare
Facebook. Ancora, usare di più gli sms o il telefono per sentire
gli amici e, al limite, la posta elettronica: questi sono
piccoli passi che, con costanza e determinazione, possono
aiutare a guarire dalla dipendenza. Secondo uno studio condotto
dall&#8217;Università di Bonn e pubblicato sul Journal of Addiction
Medicine pare che siano le donne più inclini a soffrire di
&#8216;i-Disorder&#8217; rispetto agli uomini e la ragione non sarebbe solo
psicologica ma genetica. L&#8217;indagine tedesca ha coinvolto 843
persone di entrambi i sessi per valutare la loro inclinazione a
utilizzare il web e quanto questo influisse sulla loro vita. In
questo gruppo i ricercatori hanno contato 132 persone con una
spiccata dipendenza da Internet. Le loro caratteristiche sono
state confrontate con un gruppo di persone 'sane' e l&#8217;analisi ha
 mostrato che chi era dipendente era prevalentemente di sesso
femminile e aveva una probabile predisposizione genetica. I
ricercatori, nonostante siano soddisfatti dei risultati
conseguiti, sostengono che sono necessari ulteriori studi prima
di decretare che ci sia davvero una matrice genetica e
soprattutto femminile. E&#8217; assodato, tuttavia,  che le donne sono
davvero tra le maggiori utilizzatrici assidue dei servizi
presenti su internet, primo tra tutti lo shopping on line. (ANSA).
