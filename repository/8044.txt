#titolo San Valentino? Quando le donne non aspettano  - Spettacolo
 on tutte le donne si accontentano di aspettare il regalo San Valentino dai propri amati. La festa degli innamorati si avvicina, e le vetrine, è inevitabile, sono già piene di labbra tirabaci e cuoricini, così qualcuna pensa a concedersi un regalo extra, complici i saldi che catturano l'occhio. A soddisfare questo sfizio ci ha pensato ad esempio Cruciani, che con Damiani fa la doppietta e sforna un altro braccialetto dopo quello di fine anno, con i cuori in macramé impreziositi da sfere in argento con diamante. Più infantili i cuori di Fiorucci, che danno la forma alla pochette in nappa metallizzata oltre che all'abito Anni '70 con maxi pois rosso su blu. Ma chi sente di meritarselo puo' concedersi di più, uno sfizio magari da sfoggiare proprio la sera degli innamorati. Perfetta la Flutterby Shoe di Alberto Guardiani, con l'oramai famoso tacco a forma di farfalla, che vola al museo del Fit di New York accanto ai modelli Prada, Valentino e Louboutin, per la mostra Shoe Obsession. Se la scarpa è uno capriccio di lusso, persino il cioccolato riesce a diventarlo, se a prepararlo è Armani/Dolci, che quest'anno propone una pralina fondente ripiena di frutto della passione, un'edizione speciale con un cuore rosso in rilievo che addolcirebbe anche la donna più glaciale. Signore a dieta astenersi 
