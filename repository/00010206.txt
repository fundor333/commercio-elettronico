#titolo Acqua:Federutility,poca stabilita' norme;difficile investire - Acqua: Top News - Ambiente&Energia
  - Poca stabilita' delle norme e di conseguenza difficolta' a trovare le risorse da investire. Questo, in sintesi, il pensiero del direttore generale di Federutility, Adolfo Spaziani, rispetto alle parole del presidente dell'Authority per l'energia elettrica e il gas, Guido Bortoni, sulle perdite di rete, ritenute ''uno spreco gravissimo'', e la necessita' di fare interventi per risanare le reti. 
''Cio' che conta - osserva Spaziani - da questo momento in poi e' quello che si fa: e cioe' manutenzione delle reti coniugata alla necessita' di fare forti investimenti in altre infrastrutture''. Il direttore di Federutility mette pero' in evidenza le difficolta' normative che vive il settore: ''Per il 2013 e il 2014, in attesa di una stabilizzazione delle norme, sara' molto difficile trovare i capitali con cui far partire questo settore. L'Autorita' puo' fornirci un quadro di condizioni entro cui farlo. L'auspicio - spiega - e' che si faccia quanto necessario''. Nonostante cio' ''le imprese hanno fatto l'impossibile per mantenere elevati tassi di qualita', naturalmente con proprio indebitamento, cosa che pero' con la fase attuale dei mercati diventa pericoloso''. 
Infine Spaziani e' ''fiducioso delle garanzie di competenze che vengono dall'Authority''; dalla 'Conferenza nazionale sulla regolazione dei servizi idrici', organizzata il 3 dicembre proprio dall'Autorita' a Milano, spera vengano forniti ''dati e elementi per diminuire le criticita' per il futuro''. (ANSA).  
