#titolo Traghetto si schianta molo NY, terrore tra pendolari - Crociere e Traghetti - Mare
   (di Ugo Caltagirone) (ANSA) - NEW YORK, 9 GEN - Terrore tra i pendolari di Wall Street, quelli che ogni mattina attraversano l'Hudson River per raggiungere il loro posto di lavoro. Un traghetto si è letteralmente schiantato contro il molo del  Pier 11 , proprio di fronte ai grattacieli del Financial District, provocando almeno 57 feriti. Due di loro sono stati ricoverati in gravi condizioni. 
 Erano le 8,45 del mattino, quando il ferry della compagnia  Sea Streak  - un catamarano di 45 metri che ogni giorno fa avanti indietro tra il New Jersey e Lower Manhattan - stava per iniziare le manovre per l'approdo. Tutto sembrava tranquillo e molti degli oltre 300 passeggeri a bordo si stavano già preparando allo sbarco. Qualcosa però è andato storto. All'improvviso un urto violentissimo ha sbalzato in aria decine di persone già in piedi sul ponte o sulle scale, molte altre ancora sedute per un'ultima occhiata al giornale o per un ultimo pisolino . 
 Il traghetto - che viaggiava ad una velocità di 10-12 nodi (circa 20 chliometri orari) - è andato fuori controllo ed ha colpito primna uno scivolo del molo, poi un altro, procurandosi un enorme squarcio sulla prua. Sono seguiti momenti di enorme caos e panico, con la maggior parte delle persone per terra. Molti passeggeri osno rimasti colpiti anche dalle schegge dei vetri dell'imbarcazione andati in frantumi. 
 "Sembrava fosse esplosa una bomba", raccontano i testimomi che parlano di tanta paura. Il capitano del traghetto, nonstante lo scontro, è comunque riuscito a riprendere il controllo del ferry e ad attraccare regolarmente. Subito sono scattati i soccorsi, con l'accorrere di decine di autoaumbulanze e di mezzi dei vigili del fuoco. Gran parte dei feriti sono stati medicati sul posto e portati via in barella. Solo due passeggeri alla fine sono stati condotti in ospedale in condizioni critiche. 
 Poteva certamente andare peggio: nel 2003 in un incidente simile, contro un molo di Staten Island, morirono undici persone, e almeno 70 rimasero ferite. Ma il nuovo incidente riaccenderà inevitabilmente le polemiche sulla reale sicurezza dei tantissimi traghetti che ogni giorno solcano le acque dell'Hudson River. Un'indagine è stata immediatamente aperta per stabilire le cause di quanto accaduto, e i membri dell'equipaggio del traghetto della Sea Streak sono tutti stati sottoposti al test dell'alcol, compreso il capitano. Ma proprio quest'ultimo, secondo alcune testimonianze, aveva ultimamente denunciato difficoltà di manovra dell'imbarcazione. Una prima ipotesi formulata dagli investigatori, infatti, è quella di un guasto meccanico o ai dispositivi di bordo. Sembrerebbe scartato, almeno per il momento, l'errore umano. (ANSA).  
