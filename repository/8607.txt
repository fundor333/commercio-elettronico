#titolo Doha: al–Attiyah, Qatar su strada giusta per ambiente - Speciali ed Eventi - Ambiente&Energia
  DOHA - ''Il Qatar e' sulla strada giusta verso un futuro ambientalista''. E' quanto sostiene piu' o meno all'unanimita' la stampa del qatarina oggi, nel secondo giorno della 18esima Conferenza delle Nazioni Unite sui Cambiamenti Climatici. Finora non sono mancate le voci critiche verso l'Emirato che ospita i negoziati per la conclusione di un nuovo accordo che rinnovi e rinvigorisca il Protocollo di Kyoto, ma che non ha mai dimostrato vera attenzione per l'ambiente. Il Qatar ha infatti il record mondiale di emissioni di CO2 pro capite, producendo 55,4 tonnellate di anidride carbonica per abitante, dieci volte la media mondiale. I suoi cittadini sono anche i piu' spreconi in quanto ad acqua: i qatarini infatti consumano una media di 1.200 litri di acqua al giorno, record mondiale anche questo.       Il presidente della COP18, Abdullah bin Hamad al -Attiyah, ha definito questi dati come ingannevoli e fuorvianti, ma molti nel Paese hanno sentito l'esigenza di dimostrare che l'Emirato sta facendo dei passi avanti verso una politica piu' attenta all'ambiente. ''Mi sento piu' sicuro di prima nell'affermare che il Qatar ha intrapreso il percorso giusto per ridurre le emissioni - ha detto al-Attiyah - perche' abbiamo iniziato il processo molto tempo fa e ridurre le emissioni di anidride carbonica e' la priorita' nell'attuale agenda del nostro settore petrolifero''. 
Se la politica verde del Qatar non e' ancora percepibile in quanto a emissioni di CO2, lo e' invece negli investimenti in energie rinnovabili. L'Emirato ha infatti investito oltre un miliardo di dollari in un impianto di produzione di silicio policristallino a energia solare. L'impianto sara' operativo dal 2013 e fornira' materiale per la costruzione di pannelli solari. 
Tra gli altri progetti ambientalisti del Qatar vi e' il Sahara Forest Project, un interessante progetto pilota da 5 milioni di dollari su 10.000 metri quadrati che permettera' di coltivare piante nel deserto.   
