#titolo La Confederazione Internazionale Oxfam - Speciali ed Eventi - Ambiente&Energia
  - COS'E' OXFAM -    
   
 Oxfam è una confederazione internazionale formata da 17 organizzazioni di Paesi diversi che operano con oltre 3.000 partner in oltre 90 nazioni per trovare soluzioni durature per sradicare la povertà e l'ingiustizia. 
   
 Oxfam è la quarta confederazione internazionale nel mondo specializzata in aiuto umanitario e progetti di sviluppo. Nelle operazioni di emergenza, Oxfam è in grado di fornire in tempi brevi acqua potabile e servizi igienico-sanitari a vaste popolazioni colpite dai conflitti o disastri naturali, come è accaduto nella Repubblica Democratica del Congo, in Pakistan e ad Haiti. 
   
 Oxfam rappresenta la società civile nelle più importanti organizzazioni internazionali, dal Fondo Globale per la Lotta all'AIDS al  Comitato per la Sicurezza Alimentare Mondiale   delle Nazioni Unite . Nel corso degli anni, Oxfam ha contribuito alla nascita di grandi movimenti della società civile, dal  Forum Sociale Mondiale alla Coalizione Globale   contro la Povertà  e alla  Campagna Mondiale per l'Educazione . 
   
 - STORIA -      
   
 Oxfam è stata fondata nel 1942 nel Regno Unito con il nome di  Oxford Commitee for Famine Relief  (Comitato di Oxford per il Soccorso alla Carestia) a opera di un gruppo composto da quaccheri, personalità impegnate nel sociale e accademici dell'Università di Oxford. 
   
 La prima iniziativa pubblica del Comitato è consistita nel persuadere il governo britannico ad allentare il blocco navale degli Alleati sulla Grecia occupata dalle truppe dell'Asse, così da permettere l'invio di aiuti alimentari alla popolazione civile allo stremo. 
   
 Nel dopoguerra, il Comitato di Oxford è la prima organizzazione umanitaria britannica a infrangere il tabù sui mezzi di comunicazione di massa, utilizzando i quotidiani per far conoscere le sue attività. 
   
 Nel 1965, il Comitato cambia nome, adottando ufficialmente l'acronimo utilizzato come recapito nelle comunicazioni telegrafiche: Oxfam. 
   
 Il processo di esportazione dell'esperienza maturata nel Regno Unito ha inizio nel 1963 con la costituzione del Comitato canadese.  Nel corso degli anni, altre organizzazioni umanitarie con sede negli Stati Uniti, nel Quebec, in Olanda, Australia, Nuova Zelanda, Francia e in altre nazioni hanno richiesto e ottenuto l'affiliazione alla confederazione Oxfam. 
   
 Nel 1984, a conferma di una continuità di rapporti con il mondo dell'arte e della musica che risale al coinvolgimento di artisti di primo piano come i Beatles nella raccolta fondi, i negozi di Oxfam (GB) ottengono l'esclusiva per la vendita nei loro negozi del singolo "Do they know it's Christmas" di Band Aid, l'iniziativa benefica delle stelle del pop-rock britannico organizzata da  Bob Geldof . 
   
 Nel 1995, la volontà di collaborare per ottenere un maggiore impatto nella lotta globale contro la povertà e le ingiustizie porta le realtà nazionali affiliate a Oxfam a costituirsi in una  confederazione, il cui segretariato coordina l'azione dei membri sulle campagne di opinione, i programmi di sviluppo e l'organizzazione dei primi aiuti in caso di emergenze umanitarie. Nella confederazione internazionale Oxfam, le decisioni sono prese in base al principio "una testa, un voto": ogni membro, a prescindere dalla sua grandezza, ha eguale potere di concorrere alle decisioni della  confederazione. 
   
 La confederazione è cresciuta negli anni e consta oggi di 17 membri presenti in tutti i paesi G8 e anche in molti dei paesi G20: Messico, India, Cina (Hong Kong). In molti casi, gli affiliati di Oxfam sono organizzazioni precedentemente già attive e conosciute nel loro paese, come Oxfam France (già Agir Ici) o Oxfam Messico (già Fondacion Rostros y Voices) e Oxfam Italia (già Ucodep). 
   
 - COME OPERA OXFAM -   
   
 L'obiettivo dell'azione di Oxfam è di dare alle persone il potere di sollevarsi dalla povertà, in modo autonomo. Per questo Oxfam si concentra nell'aumentare la loro capacità di esercitare i propri diritti. 
   
 Oxfam opera in differenti settori (giustizia economica, commercio equo e solidale, salute, istruzione, acqua e accesso al credito, diritti civili, lotta alla discriminazione, assistenza nei conflitti e nei disastri naturali), con un approccio integrato che tiene insieme progetti di sviluppo, interventi umanitari, campagne di opinione, interventi di educazione. 
   
 - TRE CAPISALDI OXFAM -  
   
 • Sviluppo - Oxfam persegue l'obiettivo di aumentare le capacità delle comunità più povere di uscire dalla povertà cronica attraverso programmi a lungo termine, concepiti sulla base delle effettive esigenze locali e della sostenibilità rispetto alle risorse del territorio; 
   
 • Assistenza umanitaria - assicurata mediante la fornitura tempestiva di acqua potabile e servizi igienico-sanitari alle popolazioni colpite da catastrofi naturali o da conflitti. Questi aiuti di prima necessità sono spesso il punto di partenza per un percorso di lungo periodo orientato allo sviluppo e alla lotta alla povertà; 
   
 • Campagne di opinione -  svolte attraverso attività di ricerca, di interlocuzione politica, mediatiche e comunicative e finalizzate ad informare e sensibilizzare il pubblico sui temi dello sviluppo e orientare le decisioni politiche che  hanno un impatto  a livello locale, nazionale o internazionale sulle cause della povertà e dell'ingiustizia. 
   
 In particolare, le campagne di opinione di Oxfam puntano alla mobilitazione dei media e del grande pubblico attraverso azioni dimostrative a forte impatto e immediato riconoscimento. Basate su una ricerca e una analisi rigorosa, basata sui dati raccolti e sul lavoro sul campo nei paesi in via di sviluppo, Oxfam sviluppa raccomandazioni concrete e precise rivolte agli stati, alle istituzioni internazionali, e al settore privato affinché diano il loro contributo per la risoluzione della povertà ed è ormai una organizzazione affermata ed ascoltata dai decisori politici. Ad esempio, la pressione esercitata da Oxfam ha convinto la nota catena internazionale di caffetterie Starbucks a siglare un accordo che garantisce un prezzo equo per i coltivatori di caffè dell'Etiopia, malgrado le resistenze opposte dall'associazione degli industriali americani del caffè. Similmente la campagna di Oxfam "Control Arms" ha portato l'ONU nel 2006 a iniziare a lavorare al primo trattato mondiale sul commercio delle armi.  
