#titolo Per Horizon 2020 i ricercatori chiedono più comunicazione e qualità - Ricerca e Istituzioni - Scienza&Tecnica
  Puntare sulla comunicazione e sulla qualità, accanto al rafforzamento degli strumenti della ricerca e alla riduzione della burocrazia: sono queste le priorità da seguire per prepararsi all'appuntamento con il programma europeo Horizon 2020. Lo suggeriscono i 6.000 cittadini che hanno partecipato alla discussione pubblica promossa dal ministero per l'Istruzione, l'Università e la Ricerca. 
I risultati della consultazione italiana, che ha visto una partecipazione maggiore rispetto a quella dell'iniziativa analoga promossa a livello europeo, sono stati presentati in un incontro al ministero. Aperta l'11 ottobre scorso  e chiusa il 16 novembre, la consultazione italiana è unanime nel reclamare la necessità di un Programma Quadro nazionale per ricerca e innovazione di durata simile a quello europeo. Molto forte anche la spinta verso un'apertura interdisciplinare ed il rafforzamento della competitività sullo scenario internazionale. 
Fra gli altri temi emersi dalla consultazione: necessità di rafforzare gli strumenti della ricerca (dalle infrastrutture alla strumentazione) e promuovere meccanismi e piattaforme per comunicare e condividere modalità e risultati della ricerca; valorizzare il ruolo del ricercatore; premiare la qualità più della quantità della ricerca; semplificazione burocratica per favorire la partecipazione delle piccole e medie imprese. 
Nell'arco di 35 giorni oltre 2.500 cittadini hanno completato il questionario e 3.500 hanno contribuito all'Ideario, con oltre 7.500 voti, 500 commenti e 133 idee. Tra queste ultime, una delle più votate propone un premio nazionale per la ricerca che abbia una grande visibilità in tv. 
Hanno risposto soprattutto persone fra 36 e 50 anni (43%), con una netta prevalenza maschile. Nell'85% dei casi si tratta di ricercatori impegnati nelle università (74%) e negli enti pubblici di ricerca (19%). Sempre fra i ricercatori, oltre la metà (52%) è impegnato nel settore delle Scienze Fisiche e Ingegneristiche. Sulla base di questi risultati, nelle prossime settimane il ministero prevede di mettere a punto il documento di visione del Programma Quadro per la ricerca e l'innovazione del sistema Italia "Horizon 2020 Italia".  
