#titolo LA STORIA: 'A casa 18 mesi dopo il 6 aprile'  - Cronaca
di Monica Diamanti 
 ROMA - " La mia è una storia fortunata rispetto a quelle di tante persone che hanno vissuto come me la tragica esperienza del terremoto, me ne rendo conto, ma quello che posso testimoniare è che le cose all'Aquila hanno funzionato finché c'é stata la Protezione civile a gestire l'emergenza". Così Claudia Papetti Nicosia, 40 anni, separata con una figlia, racconta la sua esperienza. "Abito a L'Aquila est, in via Savini, una zona da cui si domina la città in un complesso di nuove costruzioni che hanno retto alla violenza della scossa del 6 aprile. Nel nostro comprensorio, 4 palazzine, 16 appartamenti, le abitazioni a piano terra sono state le più danneggiate, man mano che si saliva i danni, per fortuna, diminuivano". Il giorno dopo il terremoto Claudia viene a Roma con il marito e la figlia a casa dalla madre. Man mano che la città si riprende dallo choc Claudia torna all'Aquila, fa la richiesta del sussidio per 'l'autonoma sistemazioné , un contributo per chi non usufruisce delle strutture messe a disposizione dalla Protezione civile (100,00 euro a persona, poi aumentato a 200,00), poi con l'estate decide di andare sfollata ospite di un albergo a Giulianova, sulla costa. La sua casa viene classificata con una B ( sulla scala di agibilità da A agibile a E casa crollata). 
 "Le nostre case sono state le prime in cui sono partiti i lavori. Una volta individuata la ditta che doveva eseguirli - precisa - sono stati effettuati i sopralluoghi, definiti i lavori da fare. I danni nel nostro appartamento sono stati quantificati in circa 70mila euro, tutti pagati dallo stato. I lavori sono iniziati a gennaio 2010, 9 mesi dopo il terremoto, e la casa ci è stata riconsegnata dopo la verifica dell'agibilità, alla fine di luglio". In sette mesi dunque i lavori sono stati ultimati e Claudia, dopo 18 mesi dal terremoto, è tornata nella sua casa. La sua è dunque una storia a lieto fine, ma tra i suoi amici ce ne sono molti ancora sfollati, ospitati in strutture messe a disposizione dallo Stato , oppure che hanno dovuto prendere in affitto delle case e quindi usufruiscono ancora del contributo per l'autonoma sistemazione. "Quello che voglio ribadire - precisa Claudia- è che all'Aquila tutto ha funzionato finché c'é stata la Protezione civile, dopo il Comune si è trovato sommerso dalle incombenze e non è riuscito a far fronte alla situazione. I soldi sono arrivati ma le imprese non vengono pagate e quindi non sono più in grado di portare avanti i lavori. Molti che hanno la casa classificata come E, cioé distrutta, ancora stanno aspettando la delibera dell'inizio dei lavori". Tutto dunque si è come rallentato in una città che non poteva invece fermarsi. "A partire dalla rimozione delle macerie che è ripresa da poco così come da poco sono ripresi i lavori alle tubature del gas in alcune zone". Un ritardo colpevole dunque. Ancora una volta sulla pelle degli aquilani.  
