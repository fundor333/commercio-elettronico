#titolo Ue: Europarlamento in rivolta contro tagli bilancio - La voce degli Eurodeputati - ANSA Europa
  STRASBURGO - Lo scoglio del Parlamento europeo si fa sempre piu' grande sulla rotta del  bilancio  Ue dei  prossimi sette anni . Se anche i 27 nel vertice che comincera' domani a Bruxelles riusciranno a trovare un accordo su tagli e livelli di spesa, alla vigilia - secondo fonti diplomatiche - e' il possibile veto dell'Eurocamera a preoccupare le cancellerie. 
 
La rivolta dell'unica istituzione europea eletta e' emersa nel dibattito preparatorio di oggi in plenaria. Il presidente  Martin Schulz  aveva gia' lanciato l'avvertimento due settimane fa: ''Piu' alti i tagli, piu' alta la possibilita' di una bocciatura''. Il centrosinistra, dai socialisti-democratici (S&D) ai liberal-democratici (Alde), dai Verdi alla Sinistra Unita (Gue) era in linea e chiedeva da sempre piu' risorse per la crescita. Ma oggi anche il Ppe, il partito di maggioranza relativa che rappresenta 15 premier su 27 a cominciare dalla Merkel, ha fatto la voce grossa. ''Non dovremo mai accettare un bilancio di austerita' per 7 anni - ha detto il capogruppo  Joseph Daul  - Se lo facciamo accettiamo che la crisi prosegua all'infinito. E non siamo cosi' pessimisti''. 
 
A preoccupare tutti (tranne i conservatori, allineati su Cameron): i livelli di spesa di cui si sente parlare (960 miliardi per gli 'impegni', ovvero le promesse di spesa, e 900 mld per i 'pagamenti', ovvero la liquidita' necessaria le fatture effettivamente emesse) e la sua 'qualita'' (no ad un bilancio stile anni '60, tutto per agricoltura e fondi di coesione). Ma anche una  preoccupazione politica . Un 'si'' ingesserebbe l'intera prossima legislazione parlamentare (2014-2019) lasciandola senza margini di manovra per crescita, occupazione, ricerca e infrastrutture. ''Neppure l'Urss faceva piani di 7 anni'' ha ironizzato il liberale Guy Verhofstadt. 
 
In piu', una valutazione pratica: se l'Europa tra due-tre anni tornera' a crescere, non avra' risorse per finanziare tutti i programmi che l'hanno fatta grande. Da Erasmus in su. 
 Due le vie d'uscita  proposte: i governi accettino la 'flessibilita' (tanto tra capitoli di spesa, quanto tra esercizi successivi) e una clausola di revisione che nel 2017, a meta' percorso, riapra il tavolo. Quest'ultima proposta e' stata lanciata a nome del Parlamento dal francese Lamassoure, presidente della Commissione bilancio. 
 
Qualsiasi accordo tra i 27 arrivera' comunque al Parlamento non prima di maggio. Ed i gruppi accarezzano l'idea di usare l'arma finale: bloccare tutto e costringere legalmente i governi ai bilanci annuali almeno per il 2014. Che si baserebbero sull' ultimo budget approvato, quello del 2013. Cosi' i miliardi a disposizione sarebbero ben 1026,06. E di bilancio pluriennale si riparlarebbe a meta' 2014, con il nuovo Parlamento eletto. 
 Â  
 BILANCIO; STRASBURGO CHIEDE CLAUSOLA REVISIONE NEL 2017  - Per limitare i rischi di un  bilancio pluriennale della Ue  figlio delle misure di austerita' anti-crisi e quindi ridotto all'osso, Strasburgo ha proposto oggi, alla vigilia del vertice straordinario dei capi di Stato e di governo sul quadro finanziario 2014-2020, di  inserire una clausola di revisione  da realizzare ''intorno al 2017''. 
 
''Abbiamo bisogno di un bilancio minimo, ma al di sopra delle cifre proposte dal Presidente del Consiglio  Van Rompuy  e di una clausola di medio percorso'', ha spiegato oggi il popolare francese Alain Lamassoure, presidente della Commissione bilancio del Parlamento, ''in modo da ripartire su basi completamente diverse''.     Secondo Lamassoure, il fatto che ''19 su 27 Stati membri siano sotto procedura per deficit eccessivo'' e quindi obbligati ad importanti tagli limita il margine di manovra per avere un bilancio pluriennale ambizioso. ''Ma gli  impegni presi dai governi  - insiste l'eurodeputato -  finiranno nel 2015-2016  e sarebbe quindi bene poter ridiscutere il bilancio nel 2017''.       Altro punto fermo per Strasburgo e' quello dello sviluppo di ''risorse proprie'', come ''la  Tassa sulle transazioni finanziarie  che potra' essere usata per diminuire l'impegno di ogni Stato al bilancio comunitario''.  
