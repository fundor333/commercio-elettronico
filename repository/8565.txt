#titolo Pasqua tra sport, natura e cultura  - Turismo & Mercato
  Per quanto riguarda le discipline della neve, oltre a quelle tradizionali (sci alpino, nordico e snowboard) la primavera e' il periodo ideale per la pratica dello scialpinismo, l'emozionante sci freeride con le pelli di foca da godere esclusivamente su percorsi definiti e sempre con una guida o un maestro di sci abilitato, nonche' con l'equipaggiamento di sicurezza. Gli amanti della natura possono godere di paesaggi suggestivi passeggiando con le racchette da neve nel Parco nazionale del Gran Paradiso, nel Parco naturale Mont Avic e nelle altre aree protette valdostane: le si puo' percorrere anche a piedi, in bicicletta o a cavallo, da soli o facendosi accompagnare dalle guide escursionistiche e naturalistiche, dai maestri di mountain-bike o dagli accompagnatori di turismo equestre. La novita' della stagione e' la 'Ktrak', la bicicletta cingolata di origine canadese: si tratta di una mountain bike modificata, trasformata in un piccolo gatto della neve, con la ruota anteriore sostituita da un pattino e la ruota posteriore dentata che consente di muoversi su percorsi innevati in piena sicurezza. Per quanto riguarda le attrattive storico-monumentali e artistiche, non c'e' che l'imbarazzo della scelta: dagli imponenti castelli che punteggiano l'intero territorio valdostano - come quelli medioevali di Sarriod de la Tour di Saint-Pierre, Verres, Issogne e Fenis e le piu' recenti dimore sabaude del Castello reale di Sarre o Castello Savoia di Gressoney-Saint-Jean - alle maestose vestigia d'origine romana di Aosta. L'antica 'Augusta Praetoria' conserva ancora, quasi perfettamente integri, l'arco onorario d'Augusto, le Porte d'accesso alla citta', buona parte della cinta muraria, il Teatro ed il Criptoportico forense. Tra gli eventi artistici, nel periodo pasquale sara' possibile vistare due esposizioni di rilievo: 'Il realismo e l'attualita' dell'immagine', dedicata a Renato Guttuso, al Museo archeologico regionale e 'Il coraggio. Arte contemporanea dalla Fondazione Sandretto Re Rebaudengo', allestita nel Centro Saint-Benin, con le opere di venti artisti internazionali. Da pochi mesi, inoltre, dopo un complesso intervento di restauro, e' stato aperto al pubblico il Castello Gamba di Chatillon che si propone quale nuova realta' museale dedicata all'arte moderna e contemporanea all'interno del sistema espositivo valdostano. Il sito e' visitabile tutti i giorni dalle 10 alle 18, e ospita anche un'esposizione dedicata al grande maestro valdostano Italo Mus. Infine, il Forte di Bard, oltre alle esposizioni permanenti, ospita fino al 5 maggio in esclusiva, l'anteprima italiana del tour mondiale della mostra di fotografia naturalistica 'Wildlife photographer of the year', con oltre cento immagini, vincitrici nelle 18 categorie del concorso indetto dal Natural History Museum di Londra in collaborazione con il 'Bbc Wildlife Magazine', mentre fino al 2 giugno e' allestita la mostra fotografica 'Dalla Terra all'Uomo - Un ritratto aereo del pianeta' che il fotografo-registra francese Yann Arthus-Bertrand ha dedicato ai profondi cambiamenti ambientali del pianeta.  
