#titolo Cosmesi italiana leader mondo per prodotti e impegno sociale - Speciali ed Eventi - Salute e Benessere
  MILANO, 7 FEB - Nuovi maquillage vellutati, trucchi ad alta tenuta per uno sguardo ad altissimo impatto visivo e occhi perfetti. Ultimo trend sulle passarelle di tutto il mondo, il trucco 3D e' interamente made in Italy. La nuova tecnologia e' brevettata dai laboratori dell'azienda Chirmavis di Vaiano Cremasco (CR) che rientra nella rosa di 6 imprese italiane finaliste che concorrono oggi al premio italiano della cosmetica Unipro Award. Le altre imprese, scelte fra 26 da una giuria di esperti economisti e scienziati, eccellono per innovazione di prodotto o di processo produttivo, oppure per iniziative sociali di rilievo. Come la N&B Gruppo Merino service di Martano (LE) che coltiva direttamente nel Salento fico e fico d'india, vite, aloe vera, olivo, grano, lavanda, rosmarino, salvia, limone, arancio e melograno biologici per la bellezza della pelle e li vende in tutto il mondo. Italiani anche i fiori di calendula coltivata nell'area delle Dolomiti dall'impresa Unifarco di Santa Giustina (BL), brevettati come antiinfiammatori per la pelle con teniche di estrazione a basso impatto ambientale e con il recupero del 35% dei solventi. La societa' Gala realizza invece cosmetici per il consorzio Altromercato, con materie prime provenienti dal circuito fair trade e dando lavoro a 30 comunita' di piccoli produttori in Africa, Asia e America Latina. Concorre al premio anche la Cosmint di Como, che produce in Italia ingredienti e prodotti per le piu' grandi multinazionali mondiali della bellezza. L'azienda ha un accordo con una 'casa di orientamento femminile' nella provincia di Como per la protezione ed il reinserimento nella societa' di donne disagiate. E' inclusa fra i finalisti anche L'Oreal Italia, che intraprende in Italia molte iniziative di welfare e responsabilita' sociale, dall'aiuto alla maternita' delle dipendenti, dal finanziamento di borse di studio per donne ricercatrici al progetto 'la forza e il sorriso' che offre sedute di maquillage nei reparti onocologici ospedalieri italiani e ai progetti di aiuto degli adolescenti espulsi dalla scuola.  
