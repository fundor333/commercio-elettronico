#titolo Algeria - Mondiali Sudafrica
  Attenzione, nel gruppo C sono in agguato le Fennecs, le volpi del deserto. Cosi' si chiamano i giocatori algerini e mai appellativo e' stato piu' azzeccato. Non sono certo loro gli spauracchi nel girone dell'Inghilterra, ma l'entusiasmo di un intero popolo che li spinge verso l'impresa potrebbe rappresentare il propellente giusto per creare la sorpresa. 
 ''La nostra qualificazione permette al paese di fare ritorno sulla scena piu' importante. E' una gioia e un onore essere artefici di questo. Sono commosso nel vedere la gioia che abbiamo dato al nostro popolo. E' un esempio meraviglioso per i nostri giovani'': parole ispirate dall'euforia quelle di Rabah Saadane, il ct che sa gia' che a fine mondiale dovra' lasciare il posto a una vedette del calcio internazionale, si parla addirittura di Zinedine Zidane. 
 Gli ultimi mesi sono stati movimentati per il calcio algerino, con un quarto posto in Coppa d'Africa che ha avuto nella sfida fra ''cugini'' nella semifinale con l'Egitto il momento piu' difficile per le tensioni fra tifoserie. Anche se di misura, invece, l'Algeria ha superato l'Egitto nella corsa al Sudafrica, approdando al suo terzo mondiale. La speranza e' di riuscire nell'exploit di conquistare gli ottavi di finale, impresa che - al primo tentativo nel 1982 - sfuggi' di un pelo. Anzi, secondo molti si tratto' del classico ''biscotto'' ad opera degli ''amici'' di turno, tedeschi e austriaci, che nell'ultima partita si accordarono per lasciar vincere la Germania Ovest, sorprendemente sconfitta nel primo incontro dagli algerini. 
 Lo straordinario calore con il quale il popolo algerino sostiene la squadra, i cortei di migliaia di persone che hanno sfilato a Parigi e in altre citta' della Francia in occasione dei successi della squadra, rappresenta il punto di forza dell'Algeria. Quindi, in assenza di valori assoluti dal punto di vista tecnico o fisico, gli algerini si avvalgono di uno spirito di squadra e di risorse di gruppo straordinarie. L'idolo e' sempre Karim Ziani, che insieme al capitano Yazid Mansour e' una sicurezza a centrocampo; il laziale Meghni e l'attaccante del Siena Ghezzal potrebbero garantire il salto di qualita' in fase offensiva. Una vittoria nell'esordio a Polokwane contro la Slovenia - la partita piu' abbordabile del gruppo - e' pero' la condizione indispensabile per regalare ai tifosi la speranza di un'impresa.  
Â   
