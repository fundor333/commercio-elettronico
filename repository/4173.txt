#titolo Allegria e sfarzo nei carnevali della Bassa Valle d'Aosta - Focus
  (ANSA) - AOSTA, 26 GEN - Ispirati alle leggende e alla tradizioni del passato, i rinomati Carnevali della bassa Valle d'Aosta - Pont-Saint-Martin e Verres - coinvolgono l'intera comunita' non solo in occasione dei giorni di festa ma anche nei mesi precedenti, durante i quali fervono i preparativi per l'appuntamento piu' atteso dell'anno. 
A Pont-Saint-Martin la 103/a edizione del Carnevale storico si festeggera' dal 7 al 13 febbraio rievocando da un lato la sconfitta, ad opera dei romani, degli antichi abitanti della Valle d'Aosta, i Salassi, e dall'altro leggende come quella della 'Ninfa' del Lys e quella di San Martino e il diavolo. Gli appuntamenti principali del Carnevale saranno: lo spettacolo 'Carnevalissima', con musica, teatro e balletti che aprira' il programma; il 'Carnaval do Rio de Ponteiros' (8 febbraio) con la quinta edizione della Veilla' del Carnevale che proporra' un menu gastronomico preparato dalle Insulae, da degustare per tutta la notte; la presentazione alla popolazione dei personaggi storici con lo spettacolo piromusicale e la fiaccolata (9 febbraio); la parata per le vie del centro storico e l'esibizione dei gruppi folcloristici (10 febbraio); la corsa delle bighe in costume d'epoca romana (11 febbraio), la sfilata dei carri allegorici e il falo' del fantoccio del Diavolo (12 febbraio). 
Quasi negli stessi giorni (9-12 febbraio) nel borgo e al castello di Verres si celebrera' per il 65/o anno il Carnevale valdostano piu' sfarzoso. Il rituale trae origine da un episodio realmente accaduto nel XV secolo avente per protagonisti Caterina di Challant, feudataria di Verres, ed il marito Pierre d'Introd: il 31 maggio del 1450 scortati da alcuni uomini armati, i feudatari di Verres scesero nel borgo dal loro maniero e si recarono nella pubblica piazza sottostante la chiesa dove al suono del piffero e del tamburo tutti si misero a ballare, e Caterina, lasciato il consorte, danzo' con la gioventu' del paese. 
Il primo giorno del Carnevale Caterina di Challant e Pierre d'Introd vengono presentati alla popolazione e dopo la lettura del 'Proclama' e il ballo di Caterina il corteo viene ricevuto nella sala comunale con la consegna dei poteri da parte del Sindaco alla castellana. Nei giorni successivi si susseguono numerosi appuntamenti tra i quali: la rappresentazione, nelle sale del castello, della commedia di Giuseppe Giacosa 'Una partita a scacchi' (11 febbraio); il Gran Corso di Gala del martedi' grasso con Caterina di Challant e il suo seguito che sfileranno per il borgo in compagnia di gruppi folkloristici e mascherati, carri allegorici e bande musicali; gli animati veglioni in costume che si terranno ogni sera nelle sale del castello con musica, balli e allegria fino a notte fonda. 
(ANSA).  
