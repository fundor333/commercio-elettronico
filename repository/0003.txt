#titolo Il wellness del 2013, pole-dance, pesi-lift e smartphone - Stili di vita - Salute e Benessere
  Massaggi drenanti e liporiducenti, peeling esfolianti rivitalizzanti. Da abbinare a 'Pole fitness' (ginnastica con il supporto di un palo), al ritorno del body-building ad effetto lifting, allo 'slackline' (stare in bilico su una corda da circo) e al 'Theraband gym' (esercizi di potenziamento muscolare con uso di elastici terapeutici). Vanno in soffitta invece lo spinning e lo step, si ritorna a potenziare i muscoli per dimagrire e ringiovanire. L'offerta delle Spa, dei centri benessere e delle palestre, dagli Stati Uniti all'Italia, riparte dalla festa dell'Epifania con nuovi programmi dimagranti mirati a smaltire i chili accumulati nelle ultime settimane di festeggiamenti e a snellire il piu' veloce possibile i punti critici. Dedicata a chi ha esagerato con le calorie durante le feste di fine anno la remise en forme delle Terme della Salvarola, sulle colline di Modena, con un pacchetto nominato ''Vizi e stravizi natalizi'' per rigenerare e detossinare mente e corpo dopo le abbuffate. Al Castello di Dolasilla, la SPA dell'Excelsior Resort di San Vigilio di Marebbe (BZ) inaugura il 6 gennaio il programma  ''Health and Slim - Body Styling''  per 5 giorni di trattamenti benessere, da abbinare al movimento,  con la promessa di risultati subito visibili. Qui per dimagrire si abbina l'hip-hop, lo slackline e il theraband gym, ma l'uso di corde, nastri ed elastici e' imperativo in tutti i centri fitness italiani e del mondo. Nelle palestre, fra le attivita' aerobiche spiccano l'hip-hop e il samba fitness, che mixa samba e cardiofitness. La 'pole-fitness' va per la maggiore negli Stati Uniti come in Inghilterra. Nelle palestre 'Crunch' di Manhattan e Los Angeles le classi 'pole-dancing' registrano il tutto esaurito. Infine, l'American College of Sports Medicine ha anticipato le tendenze fitness per l'anno nuovo: sempre piu' personal trainer 'fuori' dalle mura delle palestre e allenamenti casalinghi, grazie ai programmi di pc e smartphone: il 38% delle app della sezione salute degli smartphone e' dedicata al fitness, inclusi i programmi di monitoraggio degli allenamenti. Inoltre si assistera' ad un grande ritorno degli allenamenti pesanti, dal body building al Cross-fit (attrezzistica) al Boot-camp (allenamenti da campo), dedicati soprattutto alle donne per un effetto lifting.  
