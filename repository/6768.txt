#titolo Premiati al Miur i vincitori del bando Smart Cities - Ricerca e Istituzioni - Scienza&Tecnica
  Gestione delle acque, educazione diffusa, telemedicina e cloud computing: sono alcuni dei temi degli otto progetti vincitori del bando Smart Cities and Communities dedicato alle regioni del Sud Italia. I progetti presentati oggi nella sede del ministero dell'Istruzione, Università e Ricerca (Miur) verranno finanziati complessivamente con 200 milioni di euro grazie a fondi Ue.  
''Questo bando ha rappresentato una palestra per il 2014  in vista dei bandi europei per la ricerca Horizon 2020'', ha spiegato il ministro Francesco Profumo. Il nuovo programma europeo ha un finanziamento di 80 miliardi di euro e il fondo europeo per la coesione prevedela cifra complessiva di almeno 3 o 4 volte superiore.  
Obiettivo del bando è la promozione nelle regioni del Mezzogiorno di progetti di ricerca per la mobilità sostenibile, la sanità, l'istruzione, la gestione delle informazioni e dei dati della pubblica amministrazione, le energie rinnovabili, la cultura e turismo, l'efficienza energetica e la gestione delle risorse naturali. Un complesso di 200 milioni distribuiti su 8 progetti presentati da consorzi formati da università, enti di ricerca e aziende di Sicilia, Campania, Puglia e Calabria. Tutti finanziati attraverso risorse europee assegnate dal Miur. 
''Abbiamo dei sistemi di gestione deboli - ha proseguito Profumo - e per migliorarli è necessario individuare delle priorità a livello nazionale e regionale. Perché ciò possa avvenire è necessario creare una piattaforma basata su principi di valorizzazione, apertura, trasparenza, rispetto dei tempi, semplificazione e una valutazione da terzi. In questo bando abbiamo cercato di applicare tutti questi sei punti''.  
Profumo ha spiegato che il bando rappresenta ''un tassello di un progetto più complessivo su Smart Cities e Cluster, due tematiche prioritarie in Horizon 2020. Il bando fa riferimento alle specializzazioni regionali nella prospettiva di attivare una filiera che parte dall'Europa, l'Italia e infine le Regioni''.  
