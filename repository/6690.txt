#titolo Ad Ayas ghiotti appuntamenti a chilometri zero - Enogastronomia
  (ANSA) - AOSTA, 09 MAR - Nata allo scopo di promuovere e valorizzare i prodotti del territorio di Ayas, ai piedi del Monte Rosa, l'associazione 'Ayas a km zero' organizza fino alla fine del mese di marzo 'Aperitivi a km zero' e 'Cene a km zero' nei locali del comprensorio. 
Per quanto riguarda la prima iniziativa, dal lunedi' al venerdi' cinque locali (Pub Il Golosone, Bistro' Sante', Cafe' du Bistrot e Cafe' du Centre a Champoluc, e Le Cadran Solaire ad Antagnod) propongono, a partire dalle 18, una riscoperta del 'rito' dell'aperitivo, attraverso sfiziosi abbinamenti tra vini valdostani e prodotti dell'agricoltura locale. 
Nello stesso periodo i ristoranti della rinomata localita' turistica valdostana ospitano l'iniziativa 'Dal territorio alla tavola - Cene a km zero' che prevede per i partecipanti, a partire dalle 20, la possibilita' di gustate alcune tra le piu' ghiotte ricette tradizionali preparate con i prodotti delle aziende agricole della vallata, da abbinare ai vini Doc della regione alpina. Il costo di 30 euro a persona (vini esclusi) comprende due antipasti, un primo, un secondo e il dessert. Tra le proposte del periodo, le cene sono in programma il 15 marzo al ristorante Atelier Gourmand e ogni sabato sino ad aprile al ristorante Frantze Le Rascard. (ANSA).  
