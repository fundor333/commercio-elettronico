#titolo FIRENZE - da ''Mario'', trattoria dal 1953 - I ristoranti consigliati da giornalisti ANSA
     (di Stefano Fabbri) 
    FIRENZE - Inutile insistere: niente cena e niente prenotazioni. Dal 1953 “Mario” a Firenze e’ cosi’: una trattoria-fiaschetteria, come recita l’antica insegna, in cui si mangia solo dalle 12 alle 15.30 tutti i giorni esclusi la domenica ed i festivi, ci si siede in rigoroso ordine di arrivo, dove capita e dove c’e’ posto nel minuscolo locale lindo e piu’ che amichevole che da tre generazioni e’ gestito dalla famiglia Colzi. 
    E’ la Firenze piu’ autentica, a due passi dal colorato Mercato Centrale e dalle Cappelle Medicee, quella che c’e’ oltre la porta di Mario, affacciata su uno dei vicoli del popolare quartiere San Lorenzo.  E’ come a casa, anzi meglio.  Tutto, i piatti per primi, e’ preso di peso dalla tradizione: ribollita, zuppa di magro, bollito misto, braciola in salsa, il ‘peposo’, il baccala’ e, soprattutto, una bistecca fiorentina dal taglio e dalla cottura imperiali. Gran finale con ‘cantuccini’ e vinsanto. Per il vino si puo’ scegliere tra bottiglie blasonate, ma quello sfuso della casa e’ eccellente. Tra i clienti anche turisti informati da un passaparola che ha fatto il giro del mondo, ma soprattutto fiorentini: ex studenti ora diventati professionisti e manager che si siedono gomito a gomito ai tavoli coperti da tovaglie a quadri con i facchini e i negozianti del vicino mercato. Fosse necessario basterebbe la presenza di questi ultimi a garantire su un rapporto tra qualita’/prezzo al quale e’ quasi impossibile tenere testa. Grandi registi di “Mario” sono i fratelli Romeo, ai fornelli, e Fabio Colzi, cui spetta l’organizzazione del flusso ininterrotto di clienti e di un servizio ai tavoli che sembra assicurato da ballerini, tanto sono bravi a muoversi in uno spazio cosi’ ridotto e a trovare il tempo per una battuta: Firenze e’ cosi’, e non puoi farci niente. 
   “Trattoria Mario”, Via Rosina 2r (angolo Piazza del Mercato Centrale) - 50123, Firenze – Tel. 055 – 218550  
  trattoriamario.com  
