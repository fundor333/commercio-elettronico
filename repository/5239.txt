#titolo Istat: per oltre 3 famiglie su 10 problemi inquinamento aria - Rifiuti & Inquinamento - Ambiente&Energia
 
            
            ROMA - ''Nel 2012 il 35,7% delle famiglie italiane segnala
problemi relativi all'inquinamento dell'aria nella zona di
residenza''. A dirlo il rapporto dell'Istat 'Noi Italia. 100
statistiche per capire il Paese in cui viviamo' a proposito
dell'inquinamento dell'aria che ''rappresenta uno dei principali
problemi ambientali soprattutto in ambito urbano''.    Il 18,5% delle famiglie lamenta anche la presenza di odori
sgradevoli. Tra le famiglie che evidenziano problemi di questo
tipo si registrano ''diminuzioni sensibili nel Lazio''
sull'inquinamento dell'aria e in Campania per gli odori
sgradevoli. Nel 2012 l'inquinamento dell'aria e' un problema per
il 42,6% delle famiglie del nord-ovest, con un picco in
Lombardia (47,5%). Nel nord-est la quota si attesta al 35%, con
un picco in Veneto (38,5%) e la quota piu' bassa in
Trentino-Alto Adige (28,1%). 
   Tra le regioni del centro, il Lazio, pur registrando una
significativa diminuzione rispetto al 2011, mostra il valore
piu' elevato (36,7%). Al sud la situazione peggiore e' quella
della Campania, dove il 39,9% delle famiglie dichiara di
percepire problemi di inquinamento dell'aria; segue la Puglia
(36,9%) e la Sicilia (35,7%).
