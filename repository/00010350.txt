#titolo Costa D'Avorio - Mondiali Sudafrica
  Puo' fare la storia. E' la Costa d'Avorio (guarda il video)  di Didier Drogba e del neo commissario tecnico Sven Goran Eriksson la nazionale africana piu' accreditata dal pronostico per un risultato da trascrivere sugli almanacchi del calcio. Mai una selezione del 'Continente nero' e' arrivata sul podio mondiale (Camerun e Senegal hanno sfiorato l'impresa rispettivamente nel 1990 e nel 2002, fermandosi ai quarti) ma ora potrebbe essere la volta buona, se la generazione d'oro degli Elefanti riuscira' a superare il girone di ferro con Brasile e Portogallo, e poi a non farsi schiacciare dal peso delle aspettative. 
 Puo' partire quindi dai giocatori in maglia arancione la grande rivoluzione africana, grazie alla ricchezza di un organico senza eguali nel suo continente: da Drogba a Kalou, da Eboue' ai fratelli Yaya e Kolo Toure', passando per Boka, Gervinho e Kone', la Costa d'Avorio e' ricca di stelle. 
 Ai Mondiali e' arrivata come si compete ad una squadra del suo rango, ovvero senza mai perdere nelle qualificazioni e dominando un girone conclusivo che metteva in palio un posto per il Sudafrica e comprendeva anche Burkina Faso, Malawi e Guinea. Grande protagonista di questa seconda fase e' stato Drogba, con 6 gol in 5 partite, e l'asso del Chelsea, autentico eroe nel suo paese, ha promesso di ripetersi nel torneo iridato. 
 La Costa d'Avorio sa che questa e' un'occasione unica, perche' cosi' tanti campioni non li ha mai avuti, e anche Eriksson e' deciso a cogliere al volo la chance di migliorare il proprio 'score' personale, visto che al Mondiale, alla guida dell'Inghilterra (2002 e 2006), non e' mai riuscito ad andare oltre i quarti di finale. 
 Lo svedese e' arrivato sulla panchina ivoriana, al posto del bosniaco Vahid Halilhodzic, dopo l'ultima deludente Coppa d'Africa a cui gli Elefanti, favoriti della vigilia, si sono presentati troppo sicuri delle loro possibilita', errore che commettono spesso (vedi anche il torneo continentale di due anni prima, con l'eliminazione in semifinale); hanno pagato cara questa presunzione, perdendo contro l'Algeria nei quarti di finale. Ma e' una lezione che potrebbe rivelarsi molto utile in chiave mondiale, se la squadra ritrovera' spirito di gruppo e senso del gioco collettivo, evitando qualche eccesso di individualismo da parte dei suoi campioni. 
 Piuttosto la Costa d'Avorio e' stata ancora una volta sfortunata nel sorteggio. Sfavorita dall'essere capitata in un 'gruppo della morte', con Argentina, Olanda e Serbia, quattro anni fa in Germania, pensava che stavolta sarebbe stata risparmiata dalla sorte. Invece si ritrova in un girone con Corea del Nord ma anche Brasile e Portogallo, come dire che nella prima fase ci sara' una vittima eccellente. 
 ''Arrivare alle semifinali rientra comunque nelle nostre possibilita''', ha puntualizzato Drogba. Ottimista anche Eriksson: ''il nostro e' il classico girone di ferro, ma sono certo che passeremo, visto il talento che c'e' nella mia squadra. Il Mondiale si gioca in Africa, e penso che almeno due o tre nazionali di questo continente supereranno la prima fase''. Adesso alla Costa d'Avorio non rimane che passare dalla teoria alla pratica.    
   
