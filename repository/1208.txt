#titolo Vela: il calendario della Compagnia della Vela di Venezia - Nautica e Sport - Mare
  (ANSA) - GENOVA, 24 GEN - Alla guida del neo presidente Bruno Cassetti, che entrera' nel pieno delle sue funzioni a partire dal prossimo mese di maggio, la  Compagnia della Vela di Venezia  ha presentato il calendario dell'attivita' sportiva 2013,  arricchito con due nuovi eventi, accanto alle grandi classiche Trofeo Rizzotti, San Pellegrino Cooking Cup, giunta alla sua tredicesima edizione, e la Veleziana. 
Prima novita' del programma sportivo 2013 e' la DuvetiCup-Clubs (18 maggio), trofeo a invito per equipaggi di Club che la Compagnia della Vela e Duvetica mettono in palio per il primo classificato della regata che si svolgera' a bordo di 10 monotipi Elan 210 Duvetica in forza al Club veneziano. 
E' fissato invece per il 14 settembre il Sailing Click, primo evento velico combinato ad un concorso fotografico per non professionisti. 
Tra gli altri eventi del 2013: il 14 aprile - doppio appuntamento della Regata di Apertura, valevole anche come prova in acqua del Trofeo Sci Vela, riservato alle rappresentanze della Compagnia della Vela e dello Sci Club 18 di Cortina d'Ampezzo; nel doppio weekend del 21-25-27-28 aprile la Settimana Velica Veneziana; il 4-5 maggio - selezione zonale Laser, prova valida per il Campionato Zonale; dal 9 al 12 maggio, il XXVII Trofeo Marco Rizzotti, piccola Olimpiade per giovanissimi atleti che giungono da tre continenti; il 15-16 giugno e' il fine settimana dei gourmand con la 13a edizione della San Pellegrino Cooking Cup, combinata di vela e cucina; spazio ai piccoli atleti dell'Optimist il 6-7 luglio, con la Selezione Zonale Optimist, valida per la classifica di Zona e per la ranking nazionale. 
Il 20 ottobre sara' la sesta edizione della Veleziana a chiudere il 2013 della Compagnia della Vela, la piu' affollata regata veneziana con oltre 150 iscritti che dal mare aperto ariveranno davanti a Piazza S. Marco. (ANSA).  
