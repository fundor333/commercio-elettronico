#titolo Celle solari per produrre combustibile 'verde' - Rinnovabili - Ambiente&Energia
 
            
            TRIESTE - Rendere economica una molecola che imiti e migliori la
fotosintesi delle piante per creare celle solari che producano
combustibile 'rinnovabile' e 'verde'. E' la ricerca in corso
alla Scuola Internazionale Superiore di Studi Avanzati di
Trieste (Sissa), pubblicata sui Proceedings of the National
Academy of Sciences (Pnas). L'energia prodotta con i pannelli solari, elettricita' o calore,
va utilizzata subito, e' difficile da accumulare, conservare,
trasportare. Inventare celle solari che producano invece energia
in una forma accumulabile e trasportabile, cioe' combustibile,
e' la scommessa futura dell'energia solare. Per questo gli
scienziati della Sissa stanno lavorando a un catalizzatore che
imita e migliora la natura. Nella fotosintesi, processo in cui sono fondamentali i
catalizzatori, molecole 'tagliano e incollano' altre molecole,
cioe' ossidano l'acqua, cioe' separano l'idrogeno dall'ossigeno. L'idrogeno (che e' gia' un combustibile, ma difficile da
maneggiare) serve in seguito ai processi di sintesi che dagli
atomi di idrogeno e quelli di carbonio formano zuccheri. L'obiettivo e' ottenere lo stesso processo in modo artificiale
con catalizzatori inorganici, piu' veloci e resistenti di quelli
naturali, che sono lenti. Quelli esistenti sono efficienti ma
costosi e scarsi in natura. ''La parte cruciale del processo di fotosintesi artificiale e'
l'ossidazione dell'acqua. Noi abbiamo simulato come una molecola
di Ru4-poliossimetalato (Ru4-Pom) funziona in questo processo. Questa reazione complessa richiede catalizzatori proprio come
nel processo naturale'', spiega Simone Piccinin, ricercatore
della Sissa e dell'Istituto Officina dei Materiali (Cnr-Iom) e
primo autore del paper. Ru4-Pom e' stata scelta perche' gia' in
precedenza ne era stata dimostrata l'efficienza in maniera
sperimentale dal gruppo dell'Itm-Cnr e dell'Universita' di
Padova che ha sintetizzato per primo la molecola e che ha
collaborato anche a questo studio. ''Mancava pero' la comprensione del processo e cosi' abbiamo
riprodotto il comportamento elettronico della molecola con
simulazioni numeriche'', precisa Stefano Fabris, coordinatore
del lavoro teorico. Oltre a Sissa, Cnr-Iom e Universita' di
Padova ha collaborato allo studio anche Elettra Sincrotrone di
Trieste.
