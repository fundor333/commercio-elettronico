#titolo Formigoni condannato per diffamazione ai radicali  - Politica
  MILANO - Il presidente della Regione Lombardia, Roberto Formigoni, e' stato condannato a 900 euro di multa per diffamazione a mezzo stampa perche' avrebbe accusato i Radicali di aver manipolato le firme raccolte a sostegno della sua lista per le regionali del 2010. Il pm aveva chiesto un anno di carcere e 500 euro di multa.  
 Il giudice che ha condannato Roberto Formigoni a 900 euro di multa per diffamazione nei confronti dei Radicali, ha stabilito anche che agli esponenti del partito di Marco Pannella vadano complessivamente 110 mila euro come risarcimento. Infatti, il magistrat0, ha stabilito un risarcimento a carico di Formigoni di 30 mila euro per Marco Cappato, 30 mila per Lorenzo Lipparini e 50 mila a favore del partito rappresentato da Marco Pannella. Decisa anche pubblicazione sentenza sul 'Corriere della Sera'. 
 Il giudice della IV sezione penale di Milano, Carmen D'Elia, ha condannato Formigoni per diffamazione a 900 euro di multa mentre il pm Mauro Clerici aveva chiesto per lui una condanna a un anno di reclusione e 500 euro di multa. Secondo l'accusa, il governatore lombardo aveva accusato con una serie di dichiarazioni alla stampa nel marzo 2010 il partito di Marco Pannella di "avere ordito un complotto" contro di lui, incolpandoli di avere manipolato le firme poste a sostegno della sua lista per "escludere il centrodestra" dalle regionali del 2010. Secondo il pm, Formigoni non meritava le attenuanti generiche, perché anche dopo l'esplosione dell'ormai nota inchiesta della procura di Milano sulla presunta falsità di centinaia di firme, non aveva mai "riqualificato quelle affermazioni offensive". A Formigoni, assistito dall'avvocato Mario Brusa, invece, il giudice ha concesso le attenuanti. Marco Cappato, Lorenzo Lipparini e Marco Pannella, esponenti del partito e assistiti dall'avvocato Giuseppe Rossodivita, hanno ottenuto risarcimenti e le motivazioni saranno note tra 60 giorni. A quel punto le parti potranno decidere di fare appello. 
 "Sono stato condannato a una sanzione da 900 euro. E' la prima volta che un tribunale prevede di mettere becco nelle polemiche tra politici, ma evidentemente quando c'é di mezzo Formigoni si cambiano anche le regole". Lo afferma il governatore della Regione Lombardia Roberto Formigoni commentando la sentenza che lo condanna per aver diffamato il partito Radicale.  
