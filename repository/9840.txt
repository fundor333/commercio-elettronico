#titolo Giappone in festa per i suoi Samurai - Visto da...
  (ANSA) - TOKYO - Un intero Paese stupefatto e sorpreso dall'impresa dei suoi Blue Samurai comincia a credere in altre puntate della straordinaria avventura in Sudafrica. ( ASCOLTA L'AUDIO)   Il Giappone si e' risvegliato stamane nell'elite delle 16 potenze del calcio mondiale, tra gli improvvisati festeggiamenti di tifosi come quelli nelle principali stazioni di Tokyo, dove diverse centinaia di fan hanno movimentato, richiamando lo schieramento di oltre 150 poliziotti, l'ordinato flusso dei pendolari, tra i quali il colore dominante (vuoi la cravatta o altri accessori) era il blu, in onore degli uomini del ct Takeshi Okada. A Osaka, la seconda citta' piu' importante del Paese, un centinaio di persone si e' tuffato nelle acque del fiume Dotonbori, ripetendo un rituale 'sacro' riservato alle vittorie dei Tigers, la super squadra locale di baseball. 
Il portavoce del governo, Yoshito Sengoku, ha confessato in conferenza stampa di essere un po' stanco e di aver passato la notte sveglio ''a guardare la diretta'' del match, vinto con autorevolezza dal Giappone sulla Danimarca per 3-1 e che ha toccato punte di share massime del 41,3%. 
Il premier Naoto Kan, malgrado l'impegno internazionali del G8/G20 in Canada, ha inviato un messaggio al team: ''avete vinto con il cuore, tutto il Giappone e' con voi''. E di sicuro i mondiali saranno trattati nell'incontro che Kan avra' a margine del summit con Lee Myung-bak, il presidente della Corea del Sud, l'altra nazionale asiatica approdata agli ottavi. 
   
