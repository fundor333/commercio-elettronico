#titolo Raid ultras in pub a Roma. Feriti supporter Tottenham - Cronaca
di Lorenzo Attianese 
 All'assalto degli 'joden' con mazze, cinghie, sanpietrini e coltelli mentre i tifosi inglesi ignari di tutto alzavano i boccali di birra in un pub a Campo De' Fiori, nella Capitale. Raid la scorsa notte nell'epicentro della movida romana, messo a segno da un'armata di violenti, con decine di persone unite dall'odio e forse anche dall' antisemitismo, con un patto trasversale tra tifoserie avverse, a poche ore dalla partita di calcio Lazio-Tottenham. Sono almeno sette i supporter inglesi accoltellati, uno e' stato ferito gravemente. Tra le persone coinvolte ci sono ultras della Roma, di cui due arrestati per tentato omicidio, e della Lazio. Ma a loro potrebbero essersi uniti anche altri 'semplici' teppisti. 
 All'indomani della spedizione punitiva il 'Drunken Ship' pub e' ormai un campo di battaglia: un locale distrutto, con vetrine rotte, tavolini e sedie sfasciati. A Campo De' Fiori i testimoni ricordano tutti i particolari. Erano una cinquantina, sono entrati all'improvviso con mazze e cinte, hanno sfasciato tutto e hanno assaltato gli inglesi a suon di tirapugni e coltelli. Avevano il volto coperto dai caschi e quando qualcuno ha cercato di uscire ha trovato lo sbarramento esterno: alcuni all'esterno avevano anche circondato il locale. Dopo aver lasciato in terra gli inglesi sanguinanti sono fuggiti. I poliziotti, arrivati sul posto hanno bloccato alcuni partecipanti al raid nelle strade circostanti Campo de' Fiori. Quindici persone fermate sono state portate in commissariato e nel tardo pomeriggio due tifosi romanisti sono stati arrestati con l'accusa di tentato omicidio nei confronti della vittima piu' gravemente ferita, Mills Asmley, di 25 anni. E' stato colpito alla coscia e ha perso molto sangue a causa del taglio alla vena aorta. Altre due persone sono state accoltellate, tra cui un bengalese che forse lavorava in un locale, e hanno ferite alla fronte e alla schiena. Immagini che hanno terrorizzato le persone nella piazza. Per questo alcuni commercianti hanno lamentato la presenza di pochi agenti e chiedono piu' sicurezza. 
 Tutto potrebbe far pensare allo scontro o a una vendetta tra fazioni di due tifoserie, ma l'ipotesi di motivazioni razziste e antisemite dietro il raid e' diventata sempre piu' consistente con il passare delle ore. Alcuni testimoni hanno riferito di cori al grido di ''ebrei'' durante la 'spedizione punitiva'. Per questo si indaga tra gli ultras a 360 gradi e anche in ambienti dell'antisemitismo collegato al tifo calcistico. Tra le due tifoserie non c'era stata ruggine in precedenza tranne un episodio, nel match di andata a Londra, quando alcuni giocatori del Tottenham, Jermain Defoe, Aaron Lennon e Andros Townsend, furono bersaglio di cori razzisti. Il Tottenham e' considerata la squadra degli ebrei di Londra e spesso i suoi supporter sventolano sugli spalti le bandiere con la stella di David e incitano i propri calciatori chiamandoli 'joden' o 'yid'. L'ipotesi di una matrice antisemita e' stata avanzata anche da diversi media inglesi, che hanno una pessima immagine della Roma calcistica, ribattezzata dal Daily Telegraph ''the stab city'', (la citta' degli accoltellamenti), quando nel 2006 era stato teatro di una pugnalata, proprio nello stesso pub, ad un tifoso inglese alla vigilia dell'incontro tra Roma e Middlesbrough. "Credo ci sia un antisemitismo molto forte in Europa, e ce n'e' anche in Italia" ha commentato l'ambasciatore d'Israele a Roma, Naor Gilon. "Quanto accaduto a Roma - precisa Gilon - dimostra che c'e' una nuova tendenza all'antisemitismo in Europa che e' piu' sofisticato. Piu' che di antisemitismo, si assiste ad un fenomeno di antisraelianismo. La giustificazione e' 'io non ho problemi con gli ebrei, ho problemi con i sionisti'". 
 Le indagini e le perquisizioni della polizia sono scattate subito. In manette, per ora, sono finiti due tifosi romanisti di 25 e 26 anni, entrambi residenti nella Capitale. Nell'appartamento del 26/enne, arrestato in flagranza mentre tentava di scappare su un bus subito dopo il raid, sono stati trovati tirapugni, spranghe e altro materiale. Il suo cellulare, inoltre, potrebbe essere una fonte preziosa per gli investigatori: il giovane aveva pianificato la 'spedizione' assieme ad altre persone, tra cui anche un ultra' della Lazio. Si sta ora valutando anche la sua posizione e quella di un cittadino romeno. A chiudere la giornata e' stata la partita Lazio-Tottenham all'Olimpico, dove dalla Curva Nord si e' levato in inequivocabile coro al grido di ''Juden Tottenham, juden Tottenham''. 
 (22 novembre 2012)  
