#titolo Abbassare'volume'oceani per salvare balene - Natura - Ambiente&Energia
  ROMA - E' necessario abbassare il 'volume' degli oceani per salvare le balene. Per questo, gli scienziati stanno lavorando al modo per ridurre il rumore prodotto dalle navi commerciali nel nord Atlantico, che rende difficile la comunicazione e la ricerca del cibo ai grandi cetacei. L'allarme arriva da uno studio presentato in occasione della riunione annuale dell'American Association for the Advancement of Science (AAAS), che rileva come il 'frastuono' negli oceani si e' raddoppiato ogni decennio negli ultimi 30 anni. 
Gli effetti sulle balene sono devastanti: secondo quanto riporta la BBC, il rumore riduce la capacita' dei cetacei di comunicare tra loro influendo conseguentemente su attivita' importanti come l'accoppiamento e la ricerca di cibo.      ''E 'come se si cercasse di parlare ad una festa: tutto ad un tratto diventa difficile sentire ed ascoltare gli altri perche' c'e' un forte rumore di fondo'', ha spiegato Mark Baumgartner del Woods Hole Oceanographic Institution statunitense.      Dalle analisi e' emerso inoltre come ogni anno il traffico marittimo della zona porti alla morte, per scontro diretto con le navi, di almeno due balene sulle 500 totali che i ricercatori pensano siano presenti allo stato selvatico. Per questo motivo i ricercatori del National Oceanic and Atmospheric Administration (NOAA), in collaborazione con le autorita' portuali di Boston, sono riusciti a fare modificare alcune rotte commerciali.  
