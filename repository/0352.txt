#titolo 8 marzo, in viaggio con le donne  - In Viaggio
    (di Marzia Giglioli) 
   
 Donne che vogliono viaggiare sole, oppure donne single che non vogliono privarsi del piacere di un viaggio su misura. Per l’8 marzo, mille occasioni di fuga verso mete lontane o piccole fughe per lo spazio di un week end. Magari in un albergo solo per donne come l’hotel cult di Berlino ‘Artemisia’ che, per primo, inventò la formula di accogliere solo clienti femminili. 
Cercando nei siti only for women ci sono moltissime idee viaggio unite da un filo comune, dove l’arte e il gusto si mescolano tra loro e dove anche la cultura del vino sembra avvicinarsi sempre di più all’universo femminile. Tra le proposte, quello del ‘Vino Safari’, organizzato dalla Strada del Vino dell’Alto Adige in versione rosa, dedicato all’incontro con le donne che hanno deciso di dedicarsi alla viticoltura. Visita alle cantine, assaggi doc e molta storia di territorio unita a quelle delle persone. 
Selezionando tra le varie proposte, per un 8 marzo non troppo lontano dall’Italia, c’è Bruges famosa per i suoi merletti.Questa piccola Venezia del Nord si è liberata dallo stereotipo di vecchia signora per diventare una delle piccole città fiamminghe più all’avanguardia. Si può seguire un itinerario tutto femminile alla scoperta dei beginage, piccole casette bianche immerse in giardini segreti dove abitavano le beghine, le donne che sceglievano di vivere sole e che si rifugiavano in questi luoghi per essere lontane dal mondo. Bruges, a pochi km da Bruxelles, si può girare in bicicletta o in barca. Famosi anche i suoi fiori e le sue boutique raffinate. Tra gli indirizzi quello del piccolo negozio Isadora Paradis, dai muri rosa  e con tanti cappelli e borse fatti in casa. 
Per l’8 marzo, tutte le grandi capitali festeggiano e ricordano le donne con allestimenti, performance e dibattiti e quest’anno, grazie al week end, può essere un’occasione in più per un breve viaggio all’insegna dell’universo femminile. I  musei di Parigi celebrano la giornata internazionale dei diritti della donna con molte mostre a tema. Al Museo Cognacq-Jay c’è la mostra dedicata alla ‘Donna durante il Secolo dei Lumi’. Nella casa di Victor Hugo e di Balzac ci sarà un racconto- percorso dedicato alle donne viste da questi due grandi narratori.Al Petit Plais c’è la mostra sulla donna come soggetto artistico. E poi c’è una mostra curiosa, allestita al Museo al Quai Branly (  www.quaibranly .fr) dedicata ai capelli, un percorso tra antropologia,costume e moda. Tra gli appuntamenti, c’è anche quello di seguire corsi di cucina gratuiti nei mercati coperti di Parigi, un’iniziativa voluta dalla federazione Francese di Cucina ( il calendario su  http://www.ffcuisineamateur.org/eve... ).  A Londra, molti appuntamenti dedicati alle donne e molti legati alla musica. L’8 marzo al Queen Elisabeth Hall un importante concerto con musiche di Mozart, Beethove e Schumann. 
Approfittando dei voli low cost, si può festeggiare l’8 marzo facendo un giro tra i mercatini più interessanti, dall’antiquariato all’abbigliamento, fino agli angoli più curiosi per scoprire le specialità inglesi dalle marmellate ai profumatissimi te. Una delle mete è Petticoat Lane, uno dei  mercatini più famosi ed antichi di Londra, nato 400 anni fa quando gli Ugonotti francesi vendevano sottogonne e merletti in questa zona. Oggi ci si perde in una miriade di bancarelle che vendono abiti poco costosi e giocattoli da collezione.Oppure c’è l’Old Spitalfields Market, noto come la vetrina dei  giovani artisti emergenti provenienti dal vicino college  di arte e design  http://www.visitlondon.com/it/luoghi_da_visitare/shopping/mercati-di-londrasi   Per l’8 marzo a Roma, Colosseo illuminato come forte messaggio contro la violenza  http://www.comune.roma.it/wps/portal/pcr  e tante mostre dedicate alle donne come quella al  Palazzo delle Esposizioni che accoglie dal 6 marzo al 21 luglio, la mostra  White Women, Sleepless Nights, Big Nudes  180 immagini di Helmut Newton, uno dei fotografi più importanti del XX secolo.  Mentre a Palazzo Farnese, l’Accademia di Francia ospita la mostra ‘Parlons d’Elle’  una collettiva sull’universo femminile.  
 
Presso il  Centro   Culturale Elsa Morante   è possibile visitare fino al 17 marzo ‘ Corpo di Donna ’. La mostra è anche l’occasione per visitare questo museo periferico, nato su un’area   di oltre due ettari, ai piedi della collina  edificata del quartiere Laurentino,  uno spazio inizialmente destinato a parcheggio  pubblico  http://www.centriculturali.roma.it/elsa-morante/   e che ora è un open space, con vari spazi didattici,  un’area espositiva e un teatro. La visita è come  un viaggio nella vita quotidiana di madri, moglie, donne attraverso un percorso multidisciplinare che abbraccia dipinti, fotografie, installazioni.  Seguendo un itinerario femminile, c’è anche un altro museo periferico, quello dedicato   a Gabriella Ferri  http://www.centriculturali.roma.it/centro-culturale-gabriella-ferri/  .La nuova struttura, situata tra Via delle Cave di Pietralata e via Gabriele Galantara, è nata dalla ristrutturazione e riqualificazione di un immobile degli anni ’70, per anni in forte abbandono e che oggi è diventato uno spazio polifunzionale. L’8 marzo ospiterà un incontro dedicato alla condizione femminile e sabato una giornata dedicata ad Anna Magnani. 
 
Sempre a Roma, la Casa Internazionale delle Donne dedica l’intera giornata dell’8 marzo a letture, dibattiti, confronti che si incastreranno tra loro, in questo vecchio convento nel cuore del centro, vera oasi nascosta con un giardino segreto nascosto tra le mura di questo antico palazzo a via della Longara a pochi passi dal Giardino Botanico.  
