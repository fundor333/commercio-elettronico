#titolo Vaticano: musulmani italiani salutano papa Francesco - Diario Vaticano
  La Comunità Religiosa Islamica Italiana (Coreis) saluta con i "migliori voti di Benedizione e di Pace l'elezione del nuovo pontefice".    "Come musulmani desideriamo esprimere a tutti i cristiani cattolici, nostri fratelli di fede nel Dio Unico, le nostre più sentite felicitazioni per il rinnovamento di una funzione di guida per la Chiesa Cattolica, consapevoli della fondamentale importanza di una continuità nell'espressione di un'autorità spirituale per ogni comunità di credenti, soprattutto nei tempi di transizione ciclica che stiamo tutti vivendo", prosegue la Coreis. 
 "Accogliamo l'appello alla fraternità espresso nelle prime parole del neo eletto papa Francesco, nella speranza che possa consolidarsi e realizzarsi un'autentica sintonia spirituale anche tra fedeli di diverse comunità religiose, augurandoci che il nuovo pontificato sia nel segno di una vera apertura e riconoscimento universale verso tutte le ortodossie che si fondano nella fede del Dio Unico". 
 Come musulmani d'Occidente "cogliamo inoltre come segno di particolare speranza il ricordo, nel nome del nuovo pontefice, di un grande esempio di santità e apertura con l'Oriente e l'Islam come San Francesco d'Assisi, mentre la figura di un altro grande santo come Sant'Ignazio di Loyola, fondatore dell'ordine gesuita, ci richiama a quel senso di aspirazione verso la conoscenza di Dio che è al cuore di ogni vera spiritualità".    In questo momento di passaggio epocale per la Chiesa Cattolica e per il mondo intero crediamo infatti che le sorti dell'umanità siano intimamente legate alla possibilità di continuare a manifestare con certezza queste dimensioni della fede, conoscenza e santità, che possano essere realizzate da uomini appartenenti alle diverse confessioni religiose". 
 E' proprio per l'impegno ad adoperarsi per la conservazione e la testimonianza del Sacro in Occidente che la Coreis, ha da sempre "riconosciuto un'importanza indispensabile al dialogo con la Chiesa Cattolica e il Cristianesimo, fin dallo storico incontro di Assisi del 1986, nel quale il fondatore della Coreis, Shaykh Abd al-Wahid Pallavicini, fu accolto fraternamente dal Beato Giovanni Paolo II. Altre tappe fondamentali sono state poi gli incontri del vice presidente imam Yahya Pallavicini con Papa Benedetto XVI a Castel Gandolfo nel 2006, come membro della Consulta per l'Islam Italiano presso il Ministero dell'Interno, in Vaticano nel 2008 come membro dei saggi musulmani firmatari del documento "A Common Word" e di nuovo ad Assisi nel 2011 nel 25esimo anniversario dallo storico incontro dell' 1986.    "Rinnoviamo dunque i migliori auguri per l'inizio di questo nuovo pontificato, fiduciosi che la collaborazione fraterna possa costituire un punto di forza per un nuovo orientamento intellettuale e spirituale dell'uomo e della sua funzione nel mondo", conclude la Coreis.   
