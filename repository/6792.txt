#titolo In Croazia a tutto "skraping" - In Viaggio
  Turismo e sport quasi estremo per un  assaggio di primavera in  Croazia : appuntamento nel fine settimana con lo  "skraping" , una particolare gara internazionale di trekking che si pratica su rocce aspre. Ad ospitare la singolare competizione è  Tkon , nell'estremità meridionale dell'isola croata di  Pašman  ( mappa ), parte dell'arcipelago zaratino fra Zara e Biograd. 
Suddivisa in tre categorie (40, 20 e 10 chilometri), la  gara  è un'occasione per  scoprire il fascino impervio dell'isola . I punti di controllo attraverso i quali i concorrenti devono passare per completare il percorso sono situati in corrispondenza di siti di particolare bellezza naturale. A fine gara agli atleti vengono offerti anche prelibati piatti locali, per lo più realizzati con prodotti dell'isola per sostenere l'economia locale. L'appuntamento è fissato per il  9 marzo , ma  lo sport si può praticare in autonomia in qualsiasi giorno di primavera . Tkon  è un  paese di pescatori  dove potersi rilassare, per esempio nelle calette di sabbia e roccia, o in cui ipotizzare una vacanza attiva, esplorando i rilievi dai quali osservare la frastagliata costa croata e scorgere perfino l'arcipelago delle isole Kornati. Sul monte Ćokovac si può visitare il monastero benedettino dei Santi Cosma e Damiano, del XII secolo. La  tavola  è un'altra attrazione genuina di questo villaggio: prosciutto crudo dalmata, formaggio, carne d'agnello e frutti di mare cotti sotto una campana di ferro ( peka ) sono gli assaggi irrinunciabili. Se lo  skraping  fra boschi e sentieri consente di apprezzare la bellezza selvaggia del territorio, la regata  Latinsko idro , che inaugura la stagione estiva, è una finestra sulle risorse marine di Pašman. Una possibilità inedita di soggiorno, oltre ai campeggi, è a  Žižanj . Si tratta di un isolotto per lo più disabitato ma i cui uliveti sono 'presidiati' da piccole abitazioni in pietra usate periodicamente dagli agricoltori che vivevano lontani da queste proprietà. Oggi si possono affittare per una vacanza di relax e isolamento. Ognuna di queste casette dà sul mare ed è circondata da ulivi e alberi di fico, ha il proprio molo e la propria spiaggetta. 
Per avere un "contatto" col mondo si può invece sempre tornare nel centro di Tkon e usufruire di una rete wireless a internet gratuita. Per una vacanza primaverile o estiva un po' più lunga di un weekend si può considerare un itinerario che tocchi anche  l'entroterra dalmata  alla scoperta di canyon, parchi e attrazioni da veri  eco-turisti .  
