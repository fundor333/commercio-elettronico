#titolo Vince Camelot, un Kennedy torna a Congresso  - Mondo
NEW YORK - In Massachusetts torna la magia di Camelot: J oseph Kennedy III , un pronipote di JFK, ha conquistato un seggio alla Camera dei Rappresentanti, mentre  Elizabeth Warren , economista ad Harvard, ha ripreso per i democratici la poltrona al Senato che per decenni era stata del vecchio patriarca Ted. Lauree a Stanford e Harvard e una esperienza nei Peace Corps, i volontari Usa nei Paesi del Terzo Mondo, ciuffo biondo rosso sulla fronte e la mascella quadrata del nonno Bob e dei prozii, Joe III è diventato il primo tra i Kennedy di terza generazione a ottenere un seggio in politica. Un secondo atto dopo un breve intervallo: la dinastia politica più famosa d'America torna ad avere un posto a Capitol Hill. Il 'kennedyno' che ha sconfitto l'ex marine repubblicano Sean Bielat dopo aver battuto due 'signor nessuno nelle primarie del partito a settembre, e' un 'figlio d'arté: anche suo padre Joseph per 12 anni è stato deputato, mentre il nonno Bob Kennedy, l'Attorney General di JFK, fu ucciso nel 1968 a Los Angeles durante la corsa alla Casa Bianca. La campagna di Joe è stata senza storia. Il distretto lasciato libero da Barney Frank, il primo deputato apertamente gay nella storia degli Usa, è democratico dal 1944. 
 Era dal 2010, dopo il ritiro del tormentato Patrick (secondogenito di Ted, deputato del Rhode Island), vittima dell'abuso di alcol e droga, che i Kennedy erano assenti dal Congresso dopo essersi palleggiati il testimone per ben 64 anni. Tra i nipoti e i pronipoti di Joseph e Rose Kennedy molti sono impegnati nella vita pubblica, nessuno però finora aveva dimostrato il carisma e la grinta di JFK, Robert e Ted. Adesso Joe: "E' un momento incredibile. Sono pronto a mettermi al vostro servizio", ha detto il neo-eletto dopo l'annuncio della vittoria. Gli Stati Uniti hanno conosciuto il clan dei Bush e la coppia Clinton, nulla di paragonabile però al mix di potere, glamour e tragedia incarnato dalla 'dinasty' che negli anni Sessanta venne paragonata a Camelot, il magico regno di Re Artù con JFK nei panni del sovrano, Jackie dell'incantevole Ginevra e Bob di Lancillotto: una favola macchiata di sangue e tramandata per generazioni ma che poi, con la morte di Ted nel 2009 per un cancro al cervello, pareva rimasta senza principe ereditario. Ieri notte il doppio 'happy ending'.  
 Ben più combattuta della vittoria di Joe è stata in Massachusetts l'affermazione della Warren al Senato. Classe 1949, esperta in diritto della bancarotta e avvocato dei consumatori, è toccato a lei stanotte l'onere di riprendere il seggio dei Kennedy occupato due anni fa Scott Brown, un semisconosciuto senatore statale di bell'aspetto che si era presentato agli elettori come una razza in via di estinzione: un moderato del New England. La Warren è diventata così la prima donna eletta al Senato in Massachusetts, in una corsa costosissima: 70 milioni di dollari per una poltrona che la famiglia Kennedy aveva monopolizzato per decenni, con un solo biennio di interruzione quando, essendo Ted troppo giovane all'ingresso di JFK alla Casa Bianca, il clan lo affidò temporaneamente a uno 'scaldapoltrona'.  
