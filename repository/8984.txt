#titolo Turismo accessibile, Siracusa e Noto per tutti - Nelle Regioni - In Viaggio
  Buone novità sul fronte del turismo accessibile per  Siracusa e Noto, scrigni del barocco siciliano e patrimoni Unesco : da ora in poi per godere delle bellezze delle due città i turisti potranno usufruire anche di visite guidate nella lingua dei segni, con ben dieci itinerari ad hoc. 
Partito da pochi giorni, il progetto "Siracusa e Noto anche nella Lingua dei Segni" (info: Siracusa Turismo, 0931 1756231) punta a rendere sempre più accessibile il patrimonio artistico e culturale delle due città. L'iniziativa, che non prevede al momento una scadenza, offre la possibilità di scegliere fra  dieci percorsi diversi fra chiese, monumenti e itinerari nella natura , in compagnia di guide specializzate. Queste accompagneranno i turisti e illustreranno i siti visitati nella  lingua dei segni  rendendo Noto e Siracusa destinazioni per tutti.  "Un progetto nuovo  – spiega in una nota Roberto Vitali, presidente e fondatore di Village for All che è fra i sostenitori dell'iniziativa –  che si differenzia perché pensato per i bisogni e le esigenze di tutti i turisti" .  
