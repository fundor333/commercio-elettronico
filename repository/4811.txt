#titolo Daimler, Renschler e Bernhard si scambiano le poltrone - Industria e Mercato - Motori
  ROMA - Nell'odierna riunione, il board di Daimler AG ha deciso - assieme alla estensione di altri 3 anni del contratto del presidente Dieter Zetsche e del responsabile della ricerca Thomas Weber - un importante scambio di 'poltrone' ai massimi vertici. A partire dal prossimo primo aprile, Andreas Renschler (attuale responsabile della divisione Trucks) diventera' il nuovo responsabile per la produzione e gli acquisti di Mercedes-Benz Passenger Cars e di Mercedes-Benz Vans. La sua posizione in seno alla divisione Trucks verra' occupata, da quella data, da Wolfgang Bernhard che e' membro del board di Daimler AG e responsabile delle operazioni di Mercedes-Benz Cars dal febbraio 2010.     ''Wolfgang Bernhard e Andreas Renschler sono due membri del board di grande esperienza - ha commentato Manfred Bischoff, presidente del consiglio di sorveglianza di Daimler AG - e con questo scambio entrambi avranno la possibilita' di utilizzare le loro capacita' manageriali provenienti dalle precedenti responsabilita' nelle nuove funzioni, ampliando cosi' la propria esperienza in tutti i settori dell'automotive''.     Come riporta Automotive News Europe, Morgan Stanley in una comunicazione ai propri clienti avrebbe commentato che ''lo scambio di ruoli tra Bernhard e Renschler conferma che si tratta dei due candidati a prendere il posto di Zetsche fra tre anni''. 
Roman Mathyssek, analista di IHS Global Insight, ha affermato che le possibilita' che Bernhard sia il successore di Zetsche come CEO di Mercedes Benz sono aumentate dopo questo annuncio. 
''C'e' una legge non scritta alla Daimler - ha detto Mathyssek ad Automotive News Europe - che stabilisce che il futuro CEO debba dare prova di se' come capo della divisione Trucks''.  
