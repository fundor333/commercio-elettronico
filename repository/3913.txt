#titolo Bilancio: Morganti, con correzioni no equità, Ue ripensi se stessa - La voce degli Eurodeputati - ANSA Europa
  BRUXELLES - "Finché l'Ue continuerà a fare sconti ad alcuni Paesi, Gran Bretagna in testa, non si può parlare di un bilancio equo, né, tantomeno, di un'Europa solidale".  Questo il commento dell'eurodeputato Eld Claudio Morganti, membro della commissione Bilanci, sul Quadro finanziario pluriennale 2014-2020, approvato oggi dai capi di Stato e di Governo della Ue al Consiglio europeo. 
   
 "Ritengo scandaloso -ha dichiarato l'europarlamentare Eld -che oltre ad essere stati rinnovati gli sconti per Germania, Svezia e Paesi Bassi, si sia concesso questo odioso privilegio anche alla Danimarca, senza pensare di eliminare, e non solo riequilibrare, le correzioni. Questo sistema penalizza da anni l'Italia che -ha sottolineato- è il primo contributore netto, al bilancio europeo, e in quanto tale meriterebbe più attenzione". 
   
 "Su questo fronte non è stato fatto abbastanza -ha ribadito- e non si può parlare di vittoria almeno finché si continueranno a dare dei "contentini" agli Stati membri e l'Europa non avrà il coraggio di ripensare se stessa, a partire dall'eliminazione della doppia sede dell'Europarlamento, che è la madre di tutti gli sprechi delle Istituzioni Ue". 
   
 "Per di più -ha concluso Morganti- con i tagli attualmente previsti a ricerca e infrastrutture, l'Europa non potrà essere all'altezza di quella ripresa economica, che tutti auspicano, ma a quanto pare solo a parole".  D'accordo il collega Giancarlo Scottà, membro in Commissione agricoltura, che aggiunge: "Per quanto riguarda i fondi per lo sviluppo rurale, è andata meglio ma non ci dimentichiamo che l'ultima parola spetta al Parlamento".  
