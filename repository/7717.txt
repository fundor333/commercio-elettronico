#titolo Debiti PA: Ue apre nuovi spazi per pagamenti arretrati - Economia e lavoro - ANSA Europa
     (ANSA) - BRUXELLES, 18 MAR - L'Ue apre alla possibilita' di
conteggiare in maniera flessibile il 'peso' dei pagamenti
arretrati della pubblica amministrazione italiana nei confronti
di imprese e fornitori su deficit e debito pubblico. Questa
l'indicazione giunta oggi dalla Commissione europea in seguito a
un'intesa raggiunta tra Antonio Tajani e Olli Rehn.    L'Italia, secondo le indicazioni provenienti da Bruxelles,
deve preparare un piano di rientro per i debiti pregressi
contratti dalla pubblica amministrazione con le imprese e la
Commissione Ue e' pronta a collaborare per attuarlo. Il
pagamento dei debiti commerciali, spiegano all'esecutivo
comunitario, potrebbe rientrare tra i ''fattori attenuanti''
nella valutazione da parte di Bruxelles del rispetto degli
impegni presi sul deficit. La Commissione Ue invita pertanto
l'Italia a fornire cifre aggiornate.    In una dichiarazione congiunta i due vicepresidenti - Tajani
responsabile per l'industria e Rehn per l'economia e la finanza
- rilevano che la direttiva Ue sul ritardo dei pagamenti, che
tutti i Paesi Ue dovevano recepire entro sabato 16 marzo, non ha
valore retroattivo, e quindi serve una ''soluzione realistica''
per superare il problema enorme degli arretrati (in Italia si
stima che il loro ammontare vada dai 70 miliardi in su). 
Secondo i due commissari, questa soluzione ''deve,
probabilmente, prevedere un piano di liquidazione avente come
obiettivo quello di portare tale ammontare di debito pregresso a
livelli non attribuibili a ritardi nei pagamenti in tempi
relativamente brevi''. Un piano, osservano ancora i commissari,
che dovrebbe prevedere ''adeguate misure contro il rischio di
comportamenti opportunistici'' da parte delle amministrazioni
indebitate. La liquidazione dei debiti avrebbe certo ''un
impatto sul deficit pubblico'' ma, assicurano i due
vicepresidenti, il Patto di Stabilita' ''permette di prendere in
considerazione fattori significativi in sede di valutazione
della conformita' del bilancio di uno Stato membro con i criteri
di deficit e di debito''. E, quindi, ''la liquidazione di debiti
commerciali potrebbe rientrare tra i fattori attenuanti'',
assicurano Rehn e Tajani. Per questo ''la Commissione e' pronta
a cooperare con le autorita' italiane per aiutare l'attuazione
tecnica del piano di liquidazione del debito commerciale
pregresso'', chiedendo ''informazioni piu' dettagliate ed
aggiornate sull'attuale ammontare di tale debito da parte di
ogni livello di amministrazione pubblica''.(ANSA)
           
