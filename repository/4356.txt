#titolo Pirelli, arriva Scorpion Winter, l'invernale per 'Suvvisti' - Speciali - Motori
  Nella crisi generale del settore auto il segmento dei Suv sembra quello che soffre di meno tanto che, secondo le stime di Global Insight, le vendite 2008-2015 dovrebbero crescere da 1,42 a 2,23 milioni di pezzi all'anno. Una tendenza che si riflettera' anche sul mercato delle gomme destinate ai Suv che attualmente si attesta sui 12,7 milioni di pezzi l'anno di cui 4,3, ovvero il 34%, sono invernali. In questo segmento, in cui si prevede la maggiore velocita' di crescita, Pirelli allarga la sua offerta con il nuovo Scorpion Winter, commercializzato in Europa dall' autunno (anche in versione run flat) in 28 misure tra i 16 e i 21 pollici. 
 Presentato sulle nevi dello Skidrome di Igora Park, a 80 Km dalla citta' russa di San Pietroburgo, il nuovo nato della famiglia Scorpion e' destinato ai 'Suvvisti' dall'animo sportivo. Infatti, sviluppato in collaborazione con le principali casa auto e particolarmente con Porsche e Mercedes, si integra con i piu' recenti sistemi di controllo della trazione e ABS in dotazione ai Suv e crossover piu' performanti di ultima generazione per garantire maggiore sicurezza in frenata e in curva su tutte le superfici piu' insidiose ed assicurare nel contempo gli stessi standard di comfort, affidabilita' e maneggevolezza delle vetture sportive. 
 Oltre all'estremizzazione dell'handling, soprattutto su neve, grazie alla riduzione dello spazio di frenata (fino a -10%) e all'aumento della trazione (fino al 9% in piu'), altre caratteristiche dello Scorpion Winter particolarmente apprezzate dai 'Suvvisti' sono la bassa resistenza al rotolamento (che si traduce in un 4% in meno in termini di consumo di carburante), l'aumento della durata della vita dello pneumatico e la minimizzazione della rumorosita' interna ed esterna. Quest' ultima in particolare e' inferiore di 3 decibel rispetto agli pneumatici di generazione precedente. 
 Tre sono le aree su cui hanno lavorato i tecnici della Bicocca per ottimizzare le prestazioni: il disegno del battistrada, che aumenta il grip grazie a incavi a 'V', massimizza la presa sul terreno e il drenaggio di neve ed acqua; le mescole battistrada, costruite con nuovi polimeri; la struttura interna, che assicura una risposta piu' precisa e maggiore maneggevolezza. 
 Insieme all'evoluzione del Carving Edge, il pneumatico chiodato destinato ai Paesi Nordici, al Canada e alla Russia presentato negli stessi giorni a San Pietroburgo, Scorpion si inserisce nelle linee di prodotto premium su cui la casa milanese sta concentrando sempre piu' la propria strategia commerciale ed industriale e di cui punta a diventare leader entro il 2015. In questo progetto di espansione la Russia, dove Pirelli e' gia' presente con due impianti in joint venture con Russian Techologies, occupa un posto importante. Entro il 2014 la societa' italiana prevede di investire 200 milioni di euro nei due impianti di Kirov e Voronezh, con l'obiettivo di arrivare entro fine 2015 a coprire con produzione locale l'80% delle sue vendite nel Paese. Da tale progetto il gruppo di pneumatici milanese ricavera' nel 2012 circa 250 milioni di euro, che aumenteranno a 500 milioni nel 2014. 
 I 200 milioni di euro di investimenti verranno distribuiti pariteticamente (100 milioni per ogni impianto), nel periodo 2012-2014, tra i due stabilimenti di Kirov e Voronezh. Quest'ultimo, in particolare e' specializzato sugli pneumatici alto di gamma, con una produzione di 2 milioni di pezzi nel 2012 che raggiungera' 4 milioni nel 2014. Nel 2015 a Voronezh si produrranno pneumatici tutti a marchio Pirelli. La produzione di Kirov, invece, la cui capacita' e' pari a circa 6,5 milioni di pezzi gia' dal 2012, sara' progressivamente convertita al brand Pirelli (oltre il 60% entro il 2015).  
