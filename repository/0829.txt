#titolo Hyundai Motor Europe, Byung Kwon Rhim nuovo presidente e ceo - I Protagonisti - Motori
  ROMA - Nuovo presidente e ceo per Hyundai Motor Europe, quartier generale europeo del marchio con sede a Francoforte. A Tak Uk Im, da oggi a capo della divisione 'International Operations' presso la sede centrale in Corea del Sud, succede Byung Kwon Rhim. 
Rhim proviene dalla filiale russa del brand, dove ricopriva il ruolo di presidente; in precedenza aveva sviluppato una pluriennale esperienza in Europa, lavorando in altre filiali della casa, principalmente nell'area del marketing. Prima di giungere nel Vecchio Continente, ha guidato l'intera divisione europea presso la Casa Madre di Seul. 
''E' per me un grande onore ricevere questo incarico, specie considerando l'importante momento che il brand Hyundai sta attraversando in Europa - ha precisato il neo presidente Rhim commentando la sua nomina - La congiuntura economica attuale rappresenta una grande sfida anche per il 2013. La nostra strategia sara' quella di continuare a concentrare gli sforzi sul rafforzamento dell'immagine di marca e sulla qualita' dei nostri prodotti. Ma intendo rafforzare anche i processi operativi, attraverso specifici programmi che permetteranno al cliente di vivere una sempre piu' positiva esperienza del brand''.  
