#titolo "Zzzoot" - Casi Editoriali
  Il team work è morto, e con lui l'innovazione e concetti come sostenibilità. L'azienda italiana e i suoi manager sono tutt'altra cosa: ramarrismo, immobilismo, mimetismo, aggressività, fissazione su inutili dettagli e perdita di vista delle questioni essenziali, spiccata capacità di individuare un colpevole altro da sé: sono queste le attitudini primarie giocate da chi lavora in azienda per non soccombere, in un modello di impresa che, con la crisi, si spera destinato all'estinzione. 
 Il libro, il cui titolo si scrive con tre Z, due O e una T, è nato dall'esperienza sul campo dei consulenti di Newton Management Innovation (Jack O.Selz è nome collettivo di Andrea Beretta; Mauro Gambini; Nicola Giunta; Andrea Notarnicola; Patrizia Sorrenti), società che dal 2000 si occupa di formazione e comunicazione attraverso linguaggi innovativi, ed è diventato un piccolo caso editoriale, nelle aziende in particolare, che vi si rispecchiano e ridono di sé. Uscito ai primi di agosto edito dal Sole 24 Ore (pp. 142 - 18,00 euro), ha già visto quasi esaurirsi la prima tiratura. 
Zzzoot racconta tutto attraverso il linguaggio teatrale e della metafora: in un mondo ideale, riformato da un fulmine inviato finalmente da Dio sulla Terra, in un mondo perfetto dove le aziende sono consapevoli del ruolo sociale, dove l'etica è più di una parola e dove vige la meritocrazia, Zzzoot è rimasta l'unica realtà aziendale ferma ai valori di un tempo: ovvero a il non osare, lo scaricare la responsabilità sugli altri, il disprezzo del cliente, il carrierismo.  
