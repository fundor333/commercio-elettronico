#titolo Profumo, la ricerca italiana giochi secondo le regole europee - Ricerca e Istituzioni - Scienza&Tecnica
  ''La ricerca è un elemento fondamentale per lo sviluppo del nostro Paese e l'Italia è certamente consapevole della sua importanza, ma non ha la capacità di lavorare insieme alle altre nazioni e di giocare secondo le regole europee, che sono più complesse di quelle nazionali''. Lo ha detto a Roma il ministro dell'Istruzione, l'Università e la Ricerca, Francesco Profumo, a margine della presentazione di una campagna Telethon. 
''In questo momento rispetto al passato c'é una maggiore interazione con l'Europa: una volta le risorse per la ricerca erano solo nazionali e divise secondo regole nazionali; oggi le risorse di tipo nazionale sono molto minori rispetto a quelle europee'', ha detto ancora Profumo. ''Penso - ha aggiunto - che sia prioritario recuperare quella parte di risorse che investiamo in Europa per la ricerca e che non siamo capaci di riportare, come sanno invece fare molto meglio altre nazioni come, ad esempio, l'Inghilterra''.  
