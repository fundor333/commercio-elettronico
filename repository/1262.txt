#titolo John R. Allen - Protagonisti
NEW YORK - Il generale a quattro stelle dei marine John R. Allen era a Washington quando lo ha raggiunto la notizia che il presidente Barack Obama, su richiesta del Pentagono, ha sospeso la sua prestigiosa e importante nomina a Comandante delle forze Usa in Europa e Comandante supremo delle forze Nato.    E' stato informato dal Capo di Stato maggiore interforze, generale Martin Dempsey, mentre si preparava per l'audizione al Senato che e' chiamato a confermare il nuovo incarico. 
 Ora rinviato, per dar tempo all'indagine del Pentagono di far luce su quelle 20-30 mila pagine di comunicazioni apparentemente ''improprie'' che ha scambiato con Jill Kelley, la donna che ha innescato l'indagine che ha portato alle dimissioni del direttore della Cia Petraeus.    Secondo quanto ha affermato la Casa Bianca tramite il portavoce Tommy Vietor, ''il presidente rimane concentrato nel sostenere pienamente le nostre straordinarie truppe e i partner della coalizione in Afghanistan, che il generale Allen continua a guidare, come ha fatto abilmente per oltre un anno''.    In Afghanistan il generale Allen ha assunto il comando delle forze Isaf (International Security Assistance Force) della Nato il 18 luglio del 2011, prendendo il posto proprio di Petraeus, chiamato allora alla guida della Central Intelligence Agency. 
 Negli ultimi anni la carriera di John Allen si e' intrecciata spesso con quella di Petraeus, dopo essere iniziata in grande stile quando come promettente ufficiale si e' laureato nel 1976 all'Accademia Navale degli Stati Uniti di Annapolis e ha poi proseguito gli studi al National War College e alla Georgetown University e al National Defence Intelligence College.     Ma e' stato proprio Petraeus, quando era alla guida delle forze Usa e internazionali in Iraq, a notare il valore di Allen, in particolare per il suo contributo, nel 2007, a formare una coalizione di tribu' sunnite che alleandosi con le forze Usa portarono ad una svolta nella lotta contro il ramo iracheno di al Qaida. 
 Un'esperienza che indusse il generale Petraeus a portare il generale dei marine con se' come 'numero due' quando assunse la guida del Central Command and Special Operations Command, che e' responsabile delle operazioni militari in Medio Oriente e anche in Afghanistan, e ha sede a Tampa, in Florida.     Ed e' proprio a Tampa che probabilmente John Allen ha conosciuto Jill Kelley, prima di proseguire la sua carriera sulle orme di Petraeus, quando ha assunto la guida delle forze Nato in Afghanistan, da dove ora era pronto per un nuovo prestigioso passo in avanti, che invece viene per il momento 'congelato'.  
