#titolo Renzi: 'No 'inciucione', o Bersani o nuovo voto' - Politica
"Chi ha seguito i lavori della Direzione nazionale del Pd sa bene che il tema del finanziamento ai partiti è ben compreso negli otto punti approvati all'unanimità". Così il Pd risponde, indirettamente, in una nota alla sfida lanciata ieri da Matteo Renzi chiedendo di eliminare il finanziamento pubblico ai partiti. 
 "Siamo intenzionati e pronti a rivedere - ribadisce il Pd - il finanziamento ai partiti, dentro a norme che riguardino anche essenziali garanzie di trasparenza e di democrazia nella loro vita interna. In una democrazia costituzionale una formazione politica che si presenta alle elezioni per governare dovrà pur dare qualche garanzia democratica. O forse è questo un tema meno rilevante rispetto a quello dei finanziamenti?". 
di Cristina Ferrulli 
Pier Luigi Bersani, riunendo lunedì deputati e senatori, lancerà un appello a tutte le altre forze politiche per condividere le presidenze delle Camere e delle commissioni. Un modo, secondo il leader Pd, per stanare i grillini e cercare un canale di dialogo, al quale però non crede affatto Matteo Renzi, in generale scettico sulla riuscita del tentativo del Pd per un governo di minoranza. "Sarebbe un errore cercare il consenso con l'inciucione", attacca il sindaco di Firenze che, ospite Fazio, vede all'orizzonte le elezioni, se Bersani fallisce, e nuove primarie. Anche se incontri ufficiali e alla luce del sole tramite "ambasciatori" partiranno lunedì, contatti con gli altri partiti, M5s escluso, sono già in corso. Il presidente della Provincia di Trento, il montiano Lorenzo Dellai, conferma i rumors secondo i quali tra Pd e Scelta Civica si ragiona per l'assegnazione di una delle due presidente ad un esponente dell'area montiana. In realtà il vero obiettivo di Bersani è incalzare i grillini, invitandoli ad assumersi le proprie responsabilità a partire dai ruoli istituzionali per arrivare ad un possibile governo. E' per questo che nel Pd ogni ipotesi è in campo e, come avverte un dirigente bersaniano, nessuno dei big democrat favoriti per le presidenze di Camera e Senato può dare nulla per scontato. Bersani non vuole farsi mettere all'angolo da pretendenti e capi-corrente e per questo ha deciso che saranno i parlamentari, in larghissima parte bersaniani, a decidere quali ruoli e con chi sia meglio condividere responsabilità istituzionali. Chi non crede che questa strategia possa aiutare un futuro appoggio del M5s ad un governo di scopo è Matteo Renzi, che ormai sembra aver rotto gli indugi rispetto ad una linea di non belligeranza verso Bersani. "Non vorrei che lo scilipotismo - avverte - diventasse la caccia al grillino perché lo abbiamo contestato quando lo facevano altri". Parole che irritano i fedelissimi del leader Pd, attento a negare ogni trattativa sottobanco. E non suona nemmeno come un aiuto al tentativo di Bersani l'invito del sindaco di integrare gli 8 punti con l'abolizione del finanziamento pubblico ai partiti. "Se agli 8 punti - sostiene Renzi - si aggiunge l'abolizione del finanziamento pubblico ai partiti non sarebbe alcun atto di demagogia ma di serietà". Messi da parte i rimpianti per la sconfitta alle primarie, perché "a Firenze si dice 'se mia nonna avesse le ruote sarebbe un carretto'", il rottamatore si proietta già verso il futuro. "Se non ci sarà il governo Bersani mi sembra naturale che sia giocoforza che si torni a votare", é la previsione di Renzi, nei giorni scorsi più cauto rispetto all'ipotesi del ritorno al voto su cui insistono di più esponenti bersaniani. E in quel caso il sindaco, pur dicendosi "abbastanza allergico" ai partiti tradizionali e a riunioni come "terapie di gruppo", non vede altra strada per la scelta del candidato premier che nuove primarie. "I tempi ci sono, sono un passaggio obbligato", chiede il sindaco che scalda i motori per una nuova corsa.  
