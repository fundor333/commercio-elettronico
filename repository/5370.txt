#titolo Un offshore Cigarette ispirato alla Mercedes SLS AMG - Motori
  ROMA - Presentato da Mercedes-AMG e Cigarette Racing il ''Concept Cigarette AMG Electric Drive'', lo scafo a emissioni zero piu' potente del mondo che condivide numerosi componenti con la Coupe' AMG Electric Drive. Mercedes-AMG e Cigarette Racing collaborano dal 2007 per i Clienti e le attivita' congiunte di marketing. Sull'acqua come su strada i due brand sono accomunati dalle prestazioni. Gli scafi realizzati dall'azienda americana, come le supersportive AMG, sono tra i bolidi piu' veloci ed esclusivi e il nuovo ''Concept Cigarette AMG Electric Drive'' che li vede insieme sibila con 1.656 kilowatt di potenza e 3.000 Nm di coppia. La SLS AMG Coupe' Electric Drive e' l'auto elettrica di serie piu' potente e veloce al mondo e l'offshore Cigarette e' ispirato alla supersportiva elettrica di Affalterbach. 
 L'imbarcazione impiega due gruppi propulsore Mercedes-AMG, ciascuno con sei motori elettrici, mutuati da SLS AMG Coupe' Electric Drive e installati a poppa, indipendenti l'uno dall'altro e con un cambio per ciascun lato. La velocita' massima di oltre 160 km/h rende il ''Concept Cigarette AMG Electric Drive'' l'offshore elettrico a emissioni zero piu' veloce del mondo.     Come su SLS AMG Coupe' Electric Drive, i motori e la batteria del ''Concept Cigarette AMG Electric Drive'' sono ubicati in posizione ideale. Baricentro basso e ripartizione ottimale del peso sono garanzia di manovrabilita' e prestazioni sportive.  La batteria ad alto voltaggio di SLS AMG Coupe' Electric Drive dispone di 60 chilowattora, 600 chilowatt di potenza teorica massima e 548 kg di peso, record assoluti in campo automobilistico. La batteria agli ioni di litio, raffreddata a liquido, e' caratterizzata da una tensione massima di 400 Volt ed e' costituita da dodici moduli, ciascuno con 72 celle agli ioni di litio.     Il Cigarette utilizza quattro delle batterie high-tech, arriva a 48 moduli e 3.456 celle, per una capacita' complessiva di 240 chilowattora ed un carico ammissibile elettrico di 2.400 chilowatt. Valori di tutto rispetto anche nella costruzione nautica. 
 Di serie il ''Concept Cigarette AMG Electric Drive'' e' equipaggiato con due caricabatterie di bordo da 22 chilowatt, ripresi da SLS AMG Coupe' Electric Drive. E' anche disponibile con capacita' di ricarica di 44 chilowatt.     Il processo di ricarica dura circa 7 ore, ma puo' scendere a meno di 3 ore se il Cigarette e' equipaggiato con quattro caricabatterie di bordo. Le batterie, sviluppate attingendo all'high-tech ed al know-how della Formula 1, sono il risultato della collaborazione tra Mercedes-AMG e Mercedes AMG High Performance Powertrains, azienda con sede a Brixworth (GB) che gia' da tempo collabora con Mercedes-AMG.  
