#titolo Opel, Ceo Neumann sfida crisi con 23 nuovi modelli entro 2016 - Industria e Mercato - Motori
  ROMA - Puntare sul prodotto per battere la crisi e prepararsi alla sfida del mercato. La ricetta e' di Karl-Thomas Neumann, 51 anni, nuovo amministratore delegato di Opel e presidente di GM Europe e del comitato esecutivo di GM. 
Secondo quanto ha riferito alla stampa, in occasione del Salone di Ginevra, il nuovo a.d. punta sull'applicazione del piano ''Drive 2022'', supportato della Casa madre General Motors a cui e' demandato il compito di sanare la situazione debitoria: il piano punta a ridurla da un terzo a meta' entro il 2013. Portare avanti l'offensiva di prodotto richiede, secondo Neumann, il rispetto di alcune priorita'. La prima consiste nel lancio di 23 nuovi modelli entro il 2016, in cui sono inclusi la recente compatta Adam e il piccolo suv Mokka. 
Alla Adam in vendita dovrebbero seguire una Adam automatica e un'altra con motore 3 cilindri a benzina da meno di 100 g/km di CO2. Tra i nuovi motori sono in arrivo un 1,6 litri CDTI Ecotec benzina per la Zafira, e un 1.6 litri turbo benzina per la Cascada. La Corsa rimarra' invariata fino al 2014. Per funzionare, pero', il programma di Neumann dev'essere supportato dalla riduzione dei costi, come riferisce Steve Girsky presidente del consiglio di sorveglianza di Opel. E infatti l'importante negoziato con il sindacato IG Metall e il Consiglio dei Lavoratori comportera' tagli dei costi e della capacita' produttiva in eccesso. Dopo il 2016 chiudera' o verra' riconvertita la fabbrica tedesca di Bochum, dove 3.300 operai costruiscono la Zafira. Per 20.000 operai tedeschi i salari saranno bloccati fino al 2016. In cambio Opel blocchera' i licenziamenti. 
Un'altra priorita' importante per Neumann e' l'eliminazione della tendenza a lamentarsi della Opel: ''Ora siamo pronti alla sfida. Tutti, dentro e fuori dall'azienda, devono sapere che possiamo farcela'', ha detto. L'anno scorso GM Europa ha perso 1,8 miliardi dollari per un totale di 18 miliardi da fine 1990. 
La GM ha gia' eliminato 2.600 posti di lavoro e circa 300 milioni di costi fissi in ore lavorative. Girsky ha promesso che riuscira' a ridurre altri 500 milioni di dollari entro il 2015. Nel 2012 Opel e' calata del 16% nelle vendite, scivolate a 816.000 unita'. 
Ma a gennaio e febbraio di quest'anno, dopo 18 mesi in caduta libera, la quota di mercato e' risalita spinta dai 90.000 ordini di Mokka e dai 30.000 contratti della Adam, della quale il campione Valentino Rossi e' appena divenuto testimonial in Italia. ''A creare ancora problemi - ha detto Duncan Aldred, capo delle vendite Opel - e' proprio il mercato italiano che e' sceso di un altro 20%, risultato a cui hanno contribuito le elezioni politiche e le dimissioni del Papa che hanno abbassato il livello di fiducia nel Paese''.  
