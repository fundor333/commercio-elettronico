#titolo Crociere: Authority Cagliari accelera per decollo Terminal Rinascita - Crociere e Traghetti - Mare
  (ANSA) - CAGLIARI, 18 MAR - Rivoluzione del Molo Rinascita per le crociere entro un anno: via le rinfuse destinate al Porto Canale e spazio a tutte le strutture che serviranno di supporto al nuovo terminal per i turisti. ''Erano previsti tre step ma e' stata prevista un'accelerazione - ha annunciato il presidente dell'Autorita' portuale Piergiorgio Massidda - Lo spazio del Molo sara' liberato al piu' presto grazie all'aiuto di una chiatta che portera' via tutto''. 
Novita' anche per la passeggiata di fronte ai portici di via Roma: ''Chiederemo una revisione del piano regolatore - ha chiarito Massidda - non e' possibile che il porto non possa avere a disposizione servizi a tutte le ore''. Uno dei prossimi passaggi sara' il restyling - forse addirittura la demolizione - della stazione marittima. Avanti anche con il progetto dei cantieri al Porto Canale: ''Siamo in un un sito di interesse comunitario e questo gia' in passato ha provocato dei ritardi sulla tabella di marcia - ha spiegato il numero uno dell'Authority - Di recente abbiamo avuto degli incontri a Roma al ministero dell'Ambiente per i quindici cantieri dello scalo industriale''. 
''Siamo in buoni rapporti con il porto di Montecarlo e, grazie a un eventuale gemellaggio, potremmo creare a Cagliari servizi anche per la nautica del Principato con la possibilita' di creare tanti posti di lavoro. Si tratta - ha concluso Massidda - di occasioni che Cagliari non puo' permettersi di lasciarsi sfuggire''.  (ANSA).  
