#titolo Nucleare: Stress test Ue, migliorare sicurezza centrali - Altre news - ANSA Europa
     (ANSA) - BRUXELLES, 4 OTT - Gli standard di sicurezza delle
centrali nucleari in Europa sono ''generalmente elevati'', ma
''si raccomandano ulteriori miglioramenti nelle misure di quasi
tutti gli impianti''. Questo il giudizio finale espresso dalla
Commissione Ue al termine degli 'stress test' condotti sui 145
reattori nucleari presenti in 15 Stati membri.  ''Nessuna
centrale deve essere spenta'' ha detto il commissario Ue per
l'Energia, Gunther Oettinger, illustrando i risultati dei
controlli. Ma si stima saranno necessari fra i 10 e i
25 miliardi di euro di investimenti per rendere le centrali Ue
in linea con i massimi standard di sicurezza.    La valutazione condotta a livello Ue, dopo l'incidente di
Fukushima, elenca una serie di interventi da attuare in Europa. Gli standard attuali per il calcolo del rischio non sono
applicati in 54 reattori nel caso di terremoti e in 62 reattori
per il pericolo inondazioni, cioe' almeno un terzo del totale
(145 reattori). Gli strumenti di misura e allerta di possibili
terremoti dovrebbero essere installati o migliorati in 121
reattori, mentre 81 non hanno luoghi sicuri dove porre le
apparecchiature per fare fronte a gravi incidenti, nel caso di
una ''devastazione generale''.  Altri 32 reattori non sono
ancora equipaggiati con sistemi di ventilazione che consentano
una depressurizzazione sicura in caso di incidente e 24 reattori
non dispongono di una sala di controllo di emergenza in caso
quella principale sia fuori uso. 
   Nel mirino di Bruxelles e' finita in particolare la Francia,
(che ospita il 40% delle centrali nucleari europee) dove e'
stata riscontrata, nella maggior parte degli impianti, la
necessita' di ammodernare la valutazione del rischio terremoti e
inondazioni. Ora i regolatori nazionali dovranno preparare un
piano d'azione entro la fine del 2012, che verra' rivisto da
parte esperti indipendenti a inizio del 2013, per verificare se
hanno soddisfatto le raccomandazioni Ue. Sara' poi la
Commissione europea a tirare le somme e a fare il bilancio
finale sulla loro attuazione, a giugno del 2014. (ANSA)
           
