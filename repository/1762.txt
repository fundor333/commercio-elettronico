#titolo PSA, debutto piattaforma EMP2 nelle nuove 308 e C4 Picasso - Industria e Mercato - Motori
  ROMA, - Gia' da quest'anno due modelli del Gruppo PSA, l'erede della Peugeot 308 e la nuova generazione della Citroen C4 Picasso, porteranno al debutto la rivoluzionaria piattaforma modulare EMP2 - Efficient Modular Platform - presentata dall'Azienda francese nell'ambito dell'evento dedicato alle innovazioni previste per i prossimi anni, compresa l'auto ibrida ad aria compressa che punta all'obiettivo di consumi di 2 litri per 100 km entro il 2020. 
La nuova piattaforma - ha comunicato PSA - riguardera' il 50% dell'intera produzione, con declinazioni a livello di carrozzeria relative a berline compatte e di dimensioni fino a 5 metri, a suv, a mpv, a coupe' sportivi e a veicoli commerciali. 
Verra' utilizzata in 13 siti produttivi del Gruppo (Rennes, Sochaux, Mulhouse, Aulnay e Poissy in Francia; Madrid e Vigo in Spagna; Mangualde in Portogallo, Kaluga in Russia, Trnava in Slovacchia, Porto Real in Brasile, Buenos Aires in Argentina e Wuhan in Cina). Della piattaforma EMP2 sono previste due varianti, la PF2 per modelli dei segmenti C, D e F con lunghezza comprese tra 4,2 e 4,55 metri e PF3 per modelli dei segmenti D ed E con lunghezze comprese tra 4,6 e 4,9 metri. 
A livello di diversita' contemplate dal programma EMP2, l'Azienda ha dettagliato l'esistenza di diversi tipi di struttura per la parte posteriore della piattaforma (coda corta e coda lunga) ferma restando invece tutta la parte anteriore con vano motore, paratia, plancia e comandi. La nuova struttura permettera' poi di realizzare posti guida alti - come nei suv o nelle monospazio - o posti guida bassi, con due diversi tipi di sospensioni posteriori (multilink o ruote semi-indipendenti con assale trasversale a torsione).     Nel progettare la nuova piattaforma i tecnici PSA hanno anche tenuto nella massima considerazione gli obiettivi di riduzione del peso (-70 kg grazie all'impiego di acciai speciali, materiali compositi e alluminio) e di abbattimento del coefficiente di resistenza aerodinamica per ''tagliare'' i consumi e le emissioni di CO2. Nel documento rilasciato da PSA si puo' rilevare come l'aerodinamica completamente ridisegnata del sottoscocca, l'ottimizzazione dei flussi sotto alla carrozzeria e l'adozione di prese d'aria azionabili tramite gestione automatizzata - come gia' fatto, ad esempio, da Bmw con la tecnologia EfficienDyinamics - possa portare a miglioramenti del 22% dell'eficienza energetica. 
Contestualmente all'arrivo della piattaforma EMP2, nei futuri modelli del Gruppo debutteranno anche nuove componenti meccaniche, come i motori ad attrito interno ridotto (-4 g/km di CO2), lo stop&start su tutte le versioni (-4 g/km), il servosterzo elettrico (-2,5 g/km) e il trattamento selettivo dei gas di scarico con SCR (-3 g/km).  
