#titolo Operai Atlantis scesi da tetto azienda dopo tre notti addiaccio - Nautica e Sport - Mare
   (ANSA) - PIACENZA, 10 GEN - Gli operai dell' Atlantis  di  Sariano di Gropparello  (azienda che produce yacht), nel Piacentino, sono scesi questa mattina dal tetto dell'azienda, dove erano saliti tre giorni fa e dove hanno trascorso tre notti all'addiaccio, dopo l'accordo raggiunto nella notte con i vertici dell'azienda.  
 La riunione convocata ieri pomeriggio nella sede della Provincia è terminata alle 4 di notte. Al tavolo l'assessore provinciale alle Politiche del lavoro Andrea Paparo, i rappresentanti del gruppo  Azimut-Benetti , Filctem Cgil, Femca Cisl, Uilcem Uil, Confindustria e le Rsu aziendali.  
 Dopo 13 ore di trattativa, Paparo ha dichiarato la 'fumata bianca' sugli incentivi all'esodo e sugli ammortizzatori sociali previsti per sostenere i 180 lavoratori coinvolti nella crisi dell'azienda. Immediatamente dopo si è svolta un'assemblea sindacale notturna a Sariano di Gropparello, dove decine di operai da giorni presidiano lo stabilimento. Non c'era infatti tempo da perdere, perché i sei colleghi erano ancora al gelo sul tetto dell'Atlantis. Appena sottoscritto il preaccordo nella sede della Provincia, il sindacalista Floriano Zorzella, le Rsu e il referente regionale Filctem, Giordano Giovannini, sono corsi in fabbrica per un'assemblea lampo con i sei 'dissidenti' e coloro che, sui cancelli, sono rimasti tutta notte a sostenere i colleghi. Stamattina la conclusione della protesta. (ANSA)  
