#titolo Crociere: Forcieri, 2 mln passeggeri in porti liguri in 2013 - Crociere e Traghetti - Mare
  (ANSA) - GENOVA, 16 MAR - Il sistema dei porti liguri conferma anche quest'anno la propria presenza al Seatrade Cruise Shipping di Miami, la piu' importante manifestazione internazionale del settore appena conclusasi. ''La possibilita' per le navi passeggeri di potere contare alla Spezia sulla nuova banchina del Molo Garibaldi e' stata accolta dal settore con grande interesse - ha detto il presidente dell'associazione  Ligurian Ports Alliance Lorenzo Forcieri  -. In aggiunta al ruolo consolidato di Genova e Savona la Liguria rafforza e consolida cosi' il suo ruolo e la sua vocazione crocieristica, raggiungendo quest'anno i 2 milioni di passeggeri''. 
I porti di Savona, Genova e La Spezia, rappresentati a Miami dal presidente Lorenzo Forcieri, confermano la propria capacita' attrattiva rispetto alle maggiori compagnie crocieristiche mondiali. ''Cio' vale quest'anno per realta' consolidate come Genova e Savona, ma ancora di piu' per La Spezia che, grazie alla nuova possibilita' di accosto in banchina a partire dal prossimo mese di aprile, triplichera' il suo volume di traffici. 
E a Savona, da settembre, sara' pronto il secondo palacrociere Costa'' ha spiegato Forcieri a Miami. (ANSA).  
