#titolo Uno studio italiano citato nelle motivazioni del Nobel - Fisica e  Matematica - Scienza&Tecnica
 C'é anche uno studio italiano tra le
circa 20 pubblicazioni citate nelle motivazioni del Nobel per la
Fisica 2012, assegnati al francese Serge Haroche e all'americano
David J. Wineland. Lo studio citato è stato condotto negli anni
'80 dal gruppo dell'università Sapienza di Roma, del quale
fanno parte Paolo Mataloni e Francesco De Martini. "E' stato un
lavoro pionieristico", spiega il prorettore dell'università
Saopienza di Roma, Giancarlo Ruocco. 
   Quello studio riguardava il comportamento degli atomi "in
microcavità", ossia quando non sono liberi, ma si trovano
vicini ad altra materia: se quando sono liberi emettono fotoni,
in presenza di altra materia le proprietà della radiazione che
emettono si modificano. Queste stesse ricerche hanno segnato
anche le fasi iniziali del lavoro di Haroche. Lo stesso Nobel ha
ricevuto nel 2001 dall'università Sapienza il premio Chisesi
Tomassoni: "abbiamo visto lungo sulla qualità delle sue
ricerche", ha aggiunto. 
   Il legame con l'Italia è anche più intenso, considerando
che quando era un giovane dottorando, a Parigi è stato allievo
di De Martini. "Da molti anni siamo in una competizione leale.
Noi lavoriamo con i fotoni, il gruppo di Haroche con gli
atomi", osserva De Martini. "E' un Nobel meritatissimo -
aggiunge - perché sia Haroce che Wineland hanno studiato le
possibilità della fisica atomica nel modo più avanzato". 
   La vera sfida dei due gruppi è nella costruzione di un gatto
di Schroedinger, ossia di un dispositivo che riesca a riprodurre
l'esperimento immaginato da uno dei padri della fisica
quantistica, Erwin Schroedinger. "Noi ci siamo riusciti", dice
De Martini riferendosi al risultato raggiunto dal suo gruppo nel
2009. "Siamo riusciti - aggiunge - a far vivere un oggetto
quantistico contemporaneamente in due stati diversi". 
