#titolo Michael Hester - Mondiali Sudafrica
  Michael Hester è nato il 2 maggio 1972 a Wellington (Nuova Zelanda) ed è internazionale dal 2007. Nella vita di tutti i giorni svolge la professione di tenente comandante di marina. La sua esperienza di grandi tornei internazionali vanta ben 3 importanti partecipazioni: le Olimpiadi di Pechino 2008, dove ha diretto 2 incontri, entrambi nella fase a gironi: Stati Uniti-Olanda 2-2 e Corea del Sud-Honduras 1-0; la Confederations Cup 2009 in Sudafrica, dove diresse Stati Uniti-Egitto 3-0 (fase a gironi); infine i Mondiali Under 17 del 2009 in Nigeria, dove è stato presente in 5 gare: Svizzera-Messico 2-0, Iran-Colombia 0-0 e Corea del Sud-Algeria 2-0 (tutte nella fase a gironi), Spagna-Burkina Faso 4-1 (ottavi di finale) e Svizzera-Colombia 4-0 (semifinali). Nelle pre-mondiali verso Sudafrica 2010 ha diretto complessivamente 7 incontri – tutti nella zona oceanica – con bilancio di 6 successi interni, 1 esterno e nessun pareggio; in ordine cronologico ricordiamo Nuova Caledonia-Tahiti 1-0, Vanuatu-Samoa Americane 15-0, Isole Cook-Tuvalu 4-1, Samoa Occidentali-Isole Salomone 0-3 (tutte nei gironi eliminatori), Figi-Vanuatu 3-0 e Nuova Caledonia-Figi 1-0 (entrambe nella fase di semifinale), oltre a Nuova Caledonia-Vanuatu 3-0 (nel girone finale).   
    
I PRIMI NEOZELANDESI. Michael Hester ed il collega di federazione Peter O’Leary saranno i primi arbitri della Nuova Zelanda a partecipare ai Mondiali. A Sudafrica 2010 le federazioni esordienti saranno ben 5: accanto a quelli della Nuova Zelanda debutteranno infatti arbitri provenienti da El Salvador, Malaysia, Seychelles ed Uzbekistan, rappresentate rispettivamente da Joel Antonio Aguilar Chicas, Subkhiddin Mohd Salleh, Eddy Maillet e Ravshan Irmatov. Saliranno così a 79 le federazioni rappresentate da loro arbitri in almeno una partita delle fasi finali dei Mondiali di calcio.  
     
GLI ASSISTENTI. I due assistenti che comporranno la terna arbitrale diretta da Hester saranno il connazionale Jan Hendrik Hintz (nato il 24 giugno 1976, internazionale dal 2008) e Tevita Makasini (nato il 26 novembre 1976, internazionale dal 2003), appartenente alla federazione di Tonga. 
   
