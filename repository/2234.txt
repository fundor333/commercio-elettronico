#titolo Bimbo rifiuta aerosol? Ecco consigli utili - Stili di vita - Salute e Benessere
  ROMA - Strepiti, lacrime e fughe. Puo' succedere ai bambini al momento di fare l'aerosol. In inverno, si fanno i conti con tosse, faringiti, catarro e raffreddore, ma possono facilmente verificarsi anche infezioni delle basse vie aeree, come le bronchiti e le bronchioliti. Se il pediatra prescrive il trattamento con l'aerosol, e il rifiuto del bimbo e' totale, secondo gli esperti e' meglio sdrammatizzare il piu' possibile e provare a distrarlo, inventando magari una storia. 
Tutto passera' quando di accorgeranno di stare meglio, assicurano. ''E' importante non enfatizzare il momento, far diventare queste attivita' una tra le tante della giornata'' spiega il dottor Giovanni Poggi, del reparto di Pediatria del Meyer, secondo il quale e' importante limitare l'uso dell'aerosol ai casi in cui e' veramente necessario. ''Giocare o leggere un libro,a seconda dei gusti e della personalita' del bambino - aggiunge -, puo' aiutare a non pensarci: poi sara' lui stesso ad accorgersi che il trattamento lo fa stare meglio e comincera' a non rifiutarlo''.     E' anche importante, come evidenzia il professor Gian Vincenzo Zuccotti dell'azienda ospedaliera Luigi Sacco di Milano ''scegliere un apparecchio nuovo, magari con gli ultrasuoni, perche' e' meno rumoroso: una delle cose che danno maggiore fastidio dell'aerosol ai piccoli, infatti, e' proprio il rumore''. Secondo Zuccotti, inoltre, bisogna evitare di fare l'aerosol al bimbo mentre dorme, come pensano alcuni genitori come soluzione estrema, ''perche' per inalare le sostanze correttamente ci vuole una minima partecipazione da parte del bambino''. 
In alcuni casi esistono sono anche alternative efficaci all'aerosol, ricorda infine il dottor Salvatore Renna, della Uoc Pronto soccorso e medicina d'urgenza pediatrica del Gaslini di Genova. Per esempio c'e' il distanziatore, un dispositivo dotato di due aperture, una per lo spray e una per la bocca, che consente di rendere piu' veloce il trattamento perche' il bimbo deve respirare  all'interno per pochi secondi.  
