#titolo Al canale Scienza e Tecnica il premio "Giovannini. Nostalgia di futuro" - Ricerca e Istituzioni - Scienza&Tecnica
  Il canale Scienza e Tecnica dell'agenzia ANSA e' tra i vincitori del premio giornalistico ''Giovanni Giovannini. Nostalgia di futuro'' 2012, promosso dall'Associazione Amici di Media Duemila con il contributo della Federazione Italiana Editori Giornali (Fieg), dell'Osservatorio TuttiMedia (Otm) e della rivista Media Duemila. 
Obiettivo del premio e' incoraggiare, far emergere e portare all'attenzione della pubblica opinione persone, enti, societa' e organizzazioni che abbiano contribuito allo sviluppo della comunicazione con idee, progetti, realizzazioni. Per Maria Pia Rossignaud, direttore di Media Duemila e vicepresidente dell'Otm, l'intento del Premio e' creare un ponte tra mondo accademico e mondo imprenditoriale, soprattutto quello dei media e delle telecomunicazioni, facilitando la conoscenza della produzione accademica e l'innovazione prodotta ''dal basso'' e spingendo le aziende ad ''adottare'' le tesi selezionate e a offrire nuovi stage. 
Online dal maggio 2011, il canale Scienza e Tecnica dell'ANSA e' nato con l'obiettivo di promuovere la diffusione della cultura legata alla scienza e alla tecnologia, decisiva per l'innovazione e lo sviluppo economico di una nazione. Con la sua pubblicazione, la prima agenzia di stampa italiana ha rinnovato e consolidato il suo impegno nell'informazione scientifica, nato a meta' degli anni '70 con il primo notiziario specializzato in questo settore e adesso approdato al Web. 
Temi complessi diventano accessibili a tutti grazie ad un linguaggio chiaro, capace di facilitare la comprensione senza cadere nella banalita', e arricchito da link a schede di approfondimento, foto, video e dossier, mentre una galleria fotografica racconta la bellezza della ricerca scientifica. Uno spazio, infine, e' dedicato ai giovanissimi, con notizie aggiornate, schede, video e la possibilita' di interagire con la redazione, inviando domande, testi, disegni, foto e video.  
