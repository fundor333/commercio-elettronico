#titolo Dagli Usa all'Italia, sempre piu' diffuse le spa per animali - Terme e spa - Salute e Benessere
  Una delle ultime frontiere del benessere (e dell'estetica) riguarda gli animali. Viene dagli Stati Uniti la moda di vere e proprie spa per gli amici a quattro zampe che vantano trattamenti di bellezza alla pari di quelli per i loro padroni. Una delle piu' famose e' la Spa Paws Hotel a Fort Worth in Texas che riserva programmi personalizzati in base alla razza e all'eta' con tanto di sedute di shiatzu e cure anti-stress. In Italia uno degli indirizzi piu' noti sono le Terme di Fido a Pessago con Bornago (in provincia di Milano) dove, oltre alla toelettatura, sono disponibili servizi di preparazione atletica e fisioterapia, corsi di educazione, consulenza per problemi comportamentali e avviamento allo sport. 
Punta piu' sull'estetica il salone di bellezza For Pets Only Beauty & Spa nel cuore di Milano: tra candele profumate e musica new age, gli animali possono rilassarsi con massaggi e impacchi all'argilla, all'olio di jojoba, agli oli essenziali, nonche' al vapore ionizzato per migliorare le condizioni del pelo e dell'epidermide. Non manca, poi, il servizio di acconciatura e taglio a' la carte da scegliere con l'aiuto dello stylist. Per una completa remise en forme, a pochi chilometri da Roma La Vecchia Fattoria mette a disposizione non solo palestre, piscine, parrucchieri, manicure e pedicure, ma anche lezioni di doga (yoga per cani) e, se e' un po' triste, persino sedute dallo psicoanalista veterinario. Allo Chalet a San Giovanni Teatino (Chieti), un centro benessere per animali, si occupano prevalentemente di riabilitazione, ricorrendo a a massoterapia (una specie di massaggio drenante e stimolante), idroterapia e tecniche di rilassamento. C'e' spazio per pensare al look e al relax: da accessori di moda all'ultimo grido a squisitezze culinarie, da corsi comportamentali a corsi di coppia, cane e padrone. Ci sono poi hotel e centri benessere che sono 'pet-frendly' e offrono servizi per gli animali. L'Hotel Fonteverde Terme a San Casciano dei Bagni (Siena) dispone di una vasca termale apposita per cani in cui gli animali possono beneficiare delle proprieta' terapeutiche delle acque, mentre presso lo Splendido di Portofino, invece, l'elenco ad hoc e' davvero vasto: dog-sitter, cibo in camera, passeggiate nei dintorni e, dall'estate 2012, il dog-massage. Per chi volesse imparare come 'manipolarlo' in modo da rafforzare il legame affettivo tra uomo e animale e praticare una vera e propria terapia, in caso che il cucciolo riporti contratture o strappi muscolari, puo' rivolgersi a Schio (Vicenza) ad Alessandra Scata', esperta massaggiatrice (si e' perfezionata in India e a San Francisco ) e spa manager internazionale, e Chiara Tomiazzo, veterinaria padovana, che tengono corsi specifici di dog massage.  
