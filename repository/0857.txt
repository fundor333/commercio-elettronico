#titolo Elezioni: Ue si aspetta che Italia rispetti impegni - Politica estera, sicurezza e difesa - ANSA Europa
  BRUXELLES - La Commissione europea ''si aspetta che l'Italia  rispetti gli impegni presi ''. Lo ha detto un portavoce dell'esecutivo Ue rispondendo alle domande dei giornalisti sulle conseguenze dei risultati delle elezioni in Italia. 
''Piu' si  ritardano le riforme  in Italia, piu' sara' alto il  conto da pagare '', ha detto un portavoce della Commissione commentando le elezioni. Il portavoce ha evidenziato come le riforme di austerita' siano imposte all'Italia per il bene degli italiani e soprattutto delle ''future generazioni''. In particolare ha ricordato come il problema dell'Italia sia il debito, che ''frena crescita e occupazione. L'importante e' lottarci contro e le raccomandazione Ue restano valide''. 
   
 UE, CHI SEGUE POPULISMO PRENDE SUE RESPONSABILITA'  - ''Il presidente Barroso aveva avvertito che quella del populismo non e' la voce da seguire e che non si deve cedere a quelle sirene. Chi lo fa, si prende le proprie responsabilita''', lo ha detto il portavoce della Commissione, senza voler entrare nel merito e ribadendo ''piena fiducia nella democrazia'' dell'Italia 
 . 
 REHN, FIDUCIA IN NAPOLITANO, TROVERA' SOLUZIONE  - ''Gli italiani hanno fatto la loro scelta democratica, ora il quadro e' complesso ma abbiamo fiducia nelle istituzioni e nell'abilita' del presidente Napolitano di trovare una soluzione rapida che assicuri all'Italia di affrontare le sfide che ha di fronte'': lo ha detto il commissario Ue agli affari economici Olli Rehn. ''E' importante che l'Italia prosegua con le riforme per il bene della crescita e dell'occupazione, e la Commissione lavorera' in stretto contatto con il Paese per sostenerlo in questa sfida'', ha concluso Rehn. 
   
 VERHOFSTADT, UE HA RESPONSABILITA' SU RISULTATI  - ''Anche l'Ue ha la sua parte di responsabilita''' sul voto in Italia perche' ''non ha risposto alle ripetute richieste di aiuto da parte di Monti per abbassare gli interessi sul debito pubblico''. Lo afferma Guy Verhofstadt, capogruppo al Parlamento Ue dei liberal-democratici (Alde). 
   
 SWOBODA, PPE RICHIAMI BERLUSCONI A RESPONSABILITA'  - ''Non ci si puo' fare illusioni, sara' difficile formare un governo stabile, noi ci appelliamo a tutti i senatori affinche' diano prova di avere a cuore gli interessi dell'Italia''. Hannes Swoboda, capogruppo S&D al Parlamento europeo, parte da questa premessa per sottolineare che ''sta al Ppe chiedere a Berlusconi di agire in modo responsabile, come non e' stato il suo comportamento in campagna elettorale''. Ed aggiunge che ''il Pd avra' il difficile compito di formare un governo che porti avanti le necessarie riforme''. 
   
 SCHULZ, ORA PARTITI CERCHINO DIALOGO  - ''Spero che una maggioranza in Parlamento ci sara'''. Lo ha detto il presidente del Parlamento europeo, Martin Schulz. Commentando il risultato delle elezioni in Italia ha lanciato ''un appello'' a ''tutte le forze politiche che dovrebbero fare il tentativo di trovare un dialogo dove possibile, anche dove ci sono disaccordi''. ''Spero che si trovi un modo di trovare la strada della stavilita'' ha aggiunto. Il risultato elettorale in Italia ''e' molto difficile per l'Italia e per l'Europa''. ''c'e' bisogno di un governo stabile'' perche' ''quello che succede in Italia, che e' un paese del G8 ed uno dei pilastri dell'Eurozona ha conseguenze in tutta la Ue, negli stati membri e nelle istituzioni''. Cosi' Martin Schulz. 
   
    
