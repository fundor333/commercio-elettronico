#titolo Ancelotti ko in Coppa di Francia, incombe Mou - Calcio
  PARIGI- Il Saint Etienne si e' qualificato alla semifinale della coppa di Lega francese, grazie al successo ai rigori (5-3) contro il Paris Saint-Germain, leader della massima divisione, dopo che tempi regolamentari e supplementari si erano chiusi sullo 0-0. Il Saint Etienne (quarto in campionato) era stato anche la prima formazione a battere il PSG, questa stagione, al Parco dei Principi lo scorso 3 novembre (2-1). I padroni di casa sono stati infallibili dal dischetto e l'eroe della serata e' stato il portiere Stephane Ruffier, opponendosi al tiro di Thiago Silva con un intervento decisivo. 
 INCOMBE MOURINHO  - Scacco per il Paris Saint-Germain di Carlo Ancelotti, che ieri sera è stato eliminato ai rigori dalla Coppa di Francia nei quarti di finale contro il Saint-Etienne. Mentre sulla formazione parigina si allunga l'ombra di Mourinho. "La squadra è stata brava, e anche il gioco mi è piaciuto. Non ho niente da dire ai giocatori. Siamo delusi dal risultato, ma il comportamento della squadra è stato ottimo. Abbiamo giocato 120 minuti con continuità e controllo", ha commentanto Ancelotti, aggiungendo: "E' una performance che ci dà fiducia per il futuro". "Non abbiamo segnato e questa è la storia della partita. Non c'é nulla che mi abbia innervosito, non abbiamo nulla da dire sulla squadra", gli ha fatto eco il direttore sportivo Leonardo. Intanto però, sui giornali di Francia e Spagna, non si fermano le voci su un ipotetico trasferimento dell'allenatore del Real Madrid sulle rive della Senna, al posto di Ancelotti. Ieri, il quotidiano spagnolo 'Sport' titolava "Mou prepara la sua uscita". Una notizia ripresa dal quotidiano Le Figaro, che questa mattina scrive in prima pagina: "José Mourinho: dal Real Madrid al Psg?".Consapevole che la sua bella avventura al Real Madrid sta volgendo al termine, il portoghese avrebbe incaricato il suo agente, il super-influente Jorge Mendes, di trovargli un club per la prossima stagione. "In una posizione delicata a Madrid, il portoghese sarebbe pronto a lasciare la Spagna", scrive Le Figaro. Più in generale, secondo la stampa transalpina, le difficili relazioni di Mourinho con alcuni dirigenti del Real Madrid e il sentimento di essere percepito come quello che fa "sempre la parte del cattivo" avrebbero accelerato le cose. Al Real, Mourinho non ha più l'unanimità. Le sue uscite teatrali hanno finito per stancare. "Poco a poco, l'allenatore portoghese si allontana dal suo presidente, Florentino Perez, e dai suoi giocatori", commenta Le Figaro, aggiungendo: "L'uscita si avvicina. Un'offerta 'stratosferica' del Psg ha tutti gli argomenti, chiaramente finanziari, per sedurre".  
