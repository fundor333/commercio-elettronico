#titolo Fatture false per 20 milioni nel campo degli sponsor - Cronaca
VICENZA - Una frode fiscale per circa 20 milioni di euro, attraverso false fatturazioni nel campo delle sponsorizzazioni sportive, e' stata scoperta dalla guardia di Finanza di Bassano del Grappa che ha denunciato 7 persone e  sequestrato beni mobili e immobili per 700 mila euro.    I denunciati risiedono nelle province di Vicenza, Venezia e Reggio Emilia. Nell'indagine sono coinvolti 48 imprenditori e 5 aziende 'cartiere', 2 associazioni sportive mentre per altre 41 persone sono in corso approfondimenti investigativi. 
 I finanzieri hanno eseguito anche 15 perquisizioni tra le province di Vicenza, Venezia, Reggio Emilia e Foggia.      Le indagini, coordinate dal pm Gianni Pipeschi, hanno accertato che alcune associazioni sportive del volley e dell' hockey, e varie aziende hanno emesso false fatturazioni per operazioni inesistenti o con importi gonfiati, nei confronti degli sponsor, anche attraverso l'interposizione fittizia di alcune societa' 'cartiere'. 
 Tra gli indagati, un 50enne vicentino, B.M., il quale avvalendosi di piu' società di comodo prive di strutture operative (le due maggiori localizzate a Verona e Reggio Emilia) che si interponevano tra le associazioni sportive e le imprese clienti, si era dedicato in modo professionale all'attivita' di procacciamento di 'sponsor', emettendo fatture gonfiate. Tale meccanismo, oltre a permettere il finanziamento dell'associazione sportiva, che tratteneva solo una parte della somma ricevuta per la sponsorizzazione, era stato pensato con lo scopo di permettere agli sponsor di dedurre indebitamente i costi fittizi, la detrazione dell'iva e, soprattutto, di costituire 'fondi neri' extrabilancio.   
