#titolo Crociere: in primavera a Cagliari collegamento in treno porto-aeroporto - Crociere e Traghetti - Mare
  (ANSA) - CAGLIARI, 20 FEB - Comune e Autorita' portuale insieme per l'home port a Cagliari. C'e' gia' la Cagliari Cruise Port srl al lavoro sul molo Rinascita, ma dalla primavera le partenze dei croceristi dallo scalo del capoluogo potranno contare su un'arma in piu': il collegamento diretto in treno tra piazza Matteotti, a pochi passi dagli imbarchi, e l'aeroporto di Elmas. ''Tempi di percorrenza davvero ridotti, nel test il tragitto e' stato coperto in sette minuti e venticinque secondi'', ha spiegato il sindaco Massimo Zedda al comandante della Costa Pacifica, Paolo Benini, nel corso della cerimonia dello scambio di crest svoltasi in comune. 
Lo stesso primo cittadino ha ribadito la necessita' di far partite al piu' presto le crociere da Cagliari, passando dall'attuale interporting con i passeggeri sardi che si imbarcano sulla nave durante la tappa del tour, vero e proprio inizio del viaggio dalla Sardegna. Una rivoluzione che consentirebbe di richiamare a Cagliari turisti da tutto il mondo con l'arrivo in aereo e rapido spostamento dei bagagli a bordo. 
Un messaggio ribadito anche dal presidente dell'Autorita portuale Piergiorgio Massidda. ''Lo stesso trasferimento dall'aeroporto alla citta e al porto puo' essere considerato l'inizio della vacanza grazie a un panorama di saline e fenicotteri'', ha sottolineato. 
La cerimonia e' stata anche l'occasione per parlare di correzioni e miglioramenti del piano di accoglienza dei croceristi. ''Le navi di Costa - ha detto il numero uno dell'Authority - sbarcano il mercoledi' mattina. Secondo me non e' impossibile far trovare i negozi aperti all'ora di pranzo: il vantaggio e' per la citta', ma anche per i commercianti. Stesso discorso per i luoghi di interesse, non si puo' pensare di lasciare chiusa una Basilica o una Cattedrale alle 13''. 
Massidda ha anche chiesto al sindaco di studiare insieme all'Authority un migliore attraversamento della via Roma per i croceristi. Riguardo al molo Rinascita, il presidente ha garantito a Costa e alla Cagliari Cruise Port che le rinfuse saranno trasferite nel giro di un mese e mezzo al Porto Canale. 
E che il silos e' destinato a sparire.  (ANSA).  
