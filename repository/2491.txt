#titolo Meno calorie a bambini e adolescenti in Usa, e' la prima volta in 40 anni - Stili di vita - Salute e Benessere
  Per la prima volta in oltre 40 anni e' calata sensibilmente l'assunzione di calorie tra i bambini e gli adolescenti in America. A rivelarlo un'indagine condotta dal 'National Center for Health Statistics', un braccio del 'Centers Control and Prevention', l'agenzia federale che si occupa della salute pubblica.     Secondo i risultati, i bambini e gli adolescenti assumono meno calorie rispetto a dieci anni fa. In particolare per la fascia di eta' di sesso maschile che va dai 2 ai 19 anni, le calorie sono andate giu' di 158 punti dal 2000 al 2010, mentre per il sesso femminile le calorie in meno sono 76. In media, i ragazzi dal 2000 al 2010 sono passati da un'assunzione quotidiana di 2258 calorie a 2100, mentre le ragazze sono passate da 1831 a 1755.    In controtendenza quindi rispetto al quarantennio precedente, quando si era registrato invece un aumento.    Il calo, secondo lo studio, e' da attribuire in parte ad un consumo minore di zuccheri. ''Credo che siamo di fronte ad una buona notizia - ha detto Cynthia L. Ogden che ha supervisionato lo studio - questa indagine non ha tenuto in particolare in considerazione gli zuccheri ma altri studi hanno evidenziato che la diminuzione di carboidrati e' dovuta ad un calo di zuccheri aggiunti''.    E' aumentato invece il consumo di proteine mentre quello di grassi e' rimasto invariato. Buone notizie anche sul fronte degli adulti, i quali hanno diminuito l'assunzione di calorie da fast food. Dal 2007 al 2010 c'e' stato un calo dell'11%.  
