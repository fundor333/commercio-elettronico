#titolo In Giordania il top dell'architettura mediterranea - In Viaggio
  Il meglio dell'architettura mediterranea  sarà in mostra questo weekend nel governatorato di Aqaba, in  Giordania, dove e' in corso una biennale che ha richiamato architetti asiatici, europei, statunitensi e nordafricani. 
Patrocinata dal re Abd Allah II di Giordania, la “Biennale dell'architettura mediterranea” presenta i  lavori di 25 architetti provenienti da Italia, Francia, Inghilterra e  Grecia, Malta, Spagna e Portogallo, Stati Uniti, Libano, Palestina,  Egitto, Siria, Turchia ed Emirati Arabi. Insieme a loro esporranno oltre  cento rappresentanti dell'architettura giordana . L'evento si  terrà principalmente nella città di Aqaba, con visite a  Petra e Wadi Rum, e accanto alla mostra di 200 disegni proporrà  workshop, tavole rotonde, attività formative e momenti dedicati  alla pittura outdoor. 
Lo scopo dell'iniziativa è  promuovere il fascino architettonico di Aqaba, che si affianca alla vocazione turistica ed economica del governatorato . "Gli architetti che partecipano alla biennale sono un gruppo di  personaggi illustri a livello internazionale. Tra loro è presente anche Richard England, uno dei 20 migliori architetti del mondo.  È una grande occasione per condividere pensieri e visioni'',  spiega  Kamel O. Mahadin , commissario capo del governatorato. 
Alla manifestazione interverranno anche ministri del Turismo e della  Cultura, ambasciatori, rettori universitari, prosegue Mahadin. Tra gli  ospiti di maggior riguardo, conclude, l'ex commissario capo di Aqaba,  Akel Biltaji, e l'architetto Hasan Al Nouri, il creatore della  moschea Sharif Hussein Bin Ali , uno dei capolavori della città.  
