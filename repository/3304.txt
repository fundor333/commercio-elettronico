#titolo Qatar: iniziati lavori nuovo porto Mesaieed, pronto in 2030 - Porti e Logistica - Mare
   (ANSA) - DOHA, 17 GEN - Sono iniziati in  Qatar  i lavori per il nuovo porto di  Mesaieed , un progetto da sette miliardi e mezzo di dollari che sarà operativo dal 2030. La metà dei lavori verranno assegnati a imprese locali nel tentativo di alimentare il settore privato qatarino, ma saranno ammesse alle gare di appalto anche joint venture con la garanzia che un'impresa del Qatar abbia una quota di almeno il 51%. 
 Dei 18 progetti da due miliardi e mezzo di dollari appaltati finora, la metà è stata assegnata a imprese locali, e altri otto progetti sono in gara per quest'anno. 
 La politica scelta dalla  New Port Project (NPP)  è quella di sostenere le imprese locali e Nabeel Mohamed al-Buenain, direttore esecutivo della NPP, ha garantito che questa policy verrà rispettata. 
 Il porto si estenderà su un'area di 26,5 chilometri quadrati e includerà anche la nuova base della forza navale dell'emiro. 
 Dopo la battaglia legale intrapresa dalla compagnia aerea dell'emirato, Qatar Airways, per i ritardi nell'apertura del nuovo aeroporto Hamad International Airport, la NPP ha garantito di aver intrapreso dei meccanismi di recupero in caso i contrattisti dovessero essere in ritardo con i lavori. Una prima parte del porto sarà già operativa dal 2016 secondo quanto riportato dalla stampa di Doha.(ANSAmed).  
