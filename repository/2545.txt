#titolo Ironia Ft, lettera a Babbo Natale: 'Berlusconi smetta politica' - Politica
  Quattro desideri per il futuro dell'Italia. Sono quelli che, secondo il Financial Times, scriverebbero i leader Ue in un'ipotetica 'letterina' a Babbo Natale. 
 Sotto il titolo 'I leader Ue mettono le riforme italiane nella lista per Santa Claus', non senza ironia, l'Ft indica le priorità che l'Europa vorrebbe realizzate dal Bel Paese. Al primo posto c'é la richiesta che, dopo le elezioni, il nuovo governo prosegua sulla strada delle riforme di Mario Monti; al secondo posto che lo stesso Monti mantenga un ruolo importante, come premier o ministro dell'Economia o come presidente della Repubblica; al terzo posto la fine delle tensioni sociali; mentre al quarto posto c'é la speranza che Berlusconi smetta entrare e uscire dalla politica, come un "jack-in-the-box". 
 Il Financial Times, così come il Wall Street Journal, dedica inoltre spazio all'attesa per le decisioni del premier Monti in vista delle prossime elezioni. Il quotidiano finanziario britannico titola 'Monti segnala di essere pronto a combattere', spiegando che il premier ha indicato l'intenzione di "scendere in politica per difendere la sua agenda di riforme", con una alleanza di partiti centristi. Il Wsj evidenzia invece come "i partiti italiani di tutte le bandiere stiano corteggiando Mario Monti".  
