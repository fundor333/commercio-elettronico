#titolo Scoperto l'odore del bianco, profumo neutro ma persistente - Stili di vita - Salute e Benessere
     (ANSA) - ROMA, 19 NOV - Scoperto l'odore del colore bianco. E' un profumo complesso, neutro ma ben riconoscibile dal nostro
sistema olfattivo. Esiste il colore bianco e la luce bianca,
formati da tutti i colori dello spettro elettromagnetico. Esiste
anche il 'rumore bianco', un ronzio che contiene tutte le
frequenze udibili. Ora i ricercatori del dipartimento di
neurobiologia del Weizmann Institute of Science, a Rehovot,
Israele, hanno individuato anche l'odore bianco, battezzandolo
''bianco olfattivo''. E' costituito da un ampio spettro di
nuances, precisano i ricercatori nello studio pubblicato oggi su
Proceedings of the National Academy of Sciences (PNAS). Se il
colore e il rumore bianco sono infatti composti da ampi spettri
elettromagnetici e di frequenze acustiche, anche l'odore bianco
e' stato generato partendo da ben 86 molecole odorose in grado
di stimolare il sistema olfattivo umano, valutate da un gruppo
di 24 volontari che hanno identificato in una particolare
miscela, che conteneva 30 molecole, molte similitudini. Gli
studiosi hanno dato a questa miscela un nome di fantasia,
Laurax, e l'hanno data ai volontari per fargli prendere
confidenza. Anche a distanza di tempo la miscela e'stata
ritenuta dotata anche di ''un suo odore, neutro, non piacevole
ne' spiacevole, certamente non travolgente ma persistente''. Concludono gli autori: ''Non sappiamo se l'odore bianco esista o
no in natura. Nel caso pensiamo sia molto raro, come lo sono la
luce bianca e il rumore bianco. Questi pero' sono stati comunque
indispensabili per il progresso degli studi in ambito
neurobiologico e speriamo che il 'bianco olfattorio' sia
altrettanto utile per la ricerca nel campo dell'olfatto''.
