#titolo Fra un anno le elezioni, il quadro economico - Mondo
La crisi finanziaria del 2008 ha messo in ginocchio l'economia americana che, a tre anni di distanza, fatica ancora a riprendersi con una crescita al palo e la disoccupazione alle stelle. I salvataggi di banche e case automobilistiche e i piani di stimolo all'economia hanno fatto esplodere i conti pubblici, con il deficit a sua volta stellare e un debito fuori controllo, che grava su ogni americano per oltre 47.000 dollari.  
 E la strada e' tutta in salita per un loro risanamento: l'accordo sull'aumento del tetto del debito raggiunto la scorsa estate ha creato una super-commissione anti-deficit che ha a disposizione fino al 23 novembre per determinare ulteriori tagli per 1.500 miliardi di dollari. Un accordo fra i 6 repubblicani e i 6 democratici che vi siedono e' pero' lontano, tanto che alcuni hanno gia' paventato l'ipotesi di uno slittamento per la presentazione delle proposte della super-commissione in Congresso.    Ecco come si presenta l'economia americana a un anno dalle elezioni presidenziali.  
 DISOCCUPAZIONE AL 9% : Il tasso di disoccupazione e' sceso al 9% in ottobre dal 9,1% di settembre. La disoccupazione e' sopra l'8% dal febbraio 2009, ovvero da quando il presidente barack Obama ha assunto l'incarico. Dalla Seconda Guerra Mondiale nessun presidente americano e' stato rieletto con un tasso di disoccupazione oltre il 6%. L'unica eccezione e' stato Ronald Reagan con il 7,2%.  
 PIL +2,5%:  Nel terzo trimestre l'economia americana e' accelerata, con una crescita del 2,5% dopo il +1,3% dei tre mesi precedenti e il +1,9% del primo trimestre. Fra il quarto trimestre 2007 e il secondo trimestre 2009, il periodo in cui si e' sperimentata la Grande Recessione, l'economia americana si e' contratta del 5,1% a fronte del 4,1% precedentemente stimato. Un calo decisamente superiore al -3,7% del 1957-1958. Le spese delle famiglie nel 2009 sono scese dell'1,9%, la maggiore contrazione dal 1942.  
 DEFICIT-PIL A 8,7% : Il deficit americano raggiunge i 1.300 miliardi di dollari e, nell'anno fiscale 2011 (che si e' chiuso in settembre), il disavanzo risulta essere il secondo piu' pesante della storia dopo i 1.490 miliardi di dollari del 2009. Si tratta del terzo anno consecutivo con un deficit sopra i 1.000 miliardi di dollari per gli Stati Uniti. Rispetto al pil, il deficit 2011 e' pari all'8,7%, in lieve calo (-0,3 punti percentuali) rispetto al 2010.  
 DEBITO A 14.493 MILIARDI DI DOLLARI:  Il debito americano e' salito in ottobre di 203 miliardi di dollari a 14.993 miliardi di dollari, traducendosi in oltre 47.000 dollari per ogni cittadino americano. Il debito federale non include i debiti dei singoli stati americani che, secondo alcune stime, sarebbero pari a 4.000 miliardi di dollari.  
