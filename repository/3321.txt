#titolo Sì eurodeputati a libero scambio Ue-Usa, ma difesa interessi Europa - Politica estera, sicurezza e difesa - ANSA Europa
  BRUXELLES - Il via libera ai negoziati per un  accordo di libero scambio tra l'Ue e gli Usa , arrivato ufficialmente la settimana scorsa, e' una buona notizia che puo' portare al rilancio della crescita. Tuttavia, e' fondamentale che Bruxelles non si dimentichi degli interessi strategici dell'Europa e, allo stesso tempo, e' necessario raccogliere un vasto sostegno dell'opinione pubblica su questo accordo. E' il  messaggio  lanciato dagli  eurodeputati  della commissione per il commercio internazionale, che oggi hanno ricevuto in audizione il commissario responsabile per il commercio, Karel De Gucht. 
   
 ''Con gli Stati Uniti possiamo costruire la zona di libero scambio piu' grande al mondo: sarebbe un risultato storico'', ha spiegato De Gucht. Le  trattative con Washington  saranno lunghe e dureranno almeno ''due anni''. Ma se non si fallira', il nuovo regime potra' far aumentare il prodotto interno lordo europeo dello 0,5% all'anno e quello americano dello 0,4%. 
   
 Gli eurodeputati di tutti gli schieramenti si sono dichiarati a favore dell'accordo, sottolineando pero' l'importanza che  l'Ue difenda i propri principi e settori strategici , in particolare in ambito agricolo, fitosanitario e agroalimentare e per quanto riguarda gli appalti pubblici e la proprieta' intellettuale. 
   
 A sostenere con forza l'accordo di libero scambio e' stato anche il nuovo segretario di stato statunitense,  John Kerry , che ieri dalla Virginia ha parlato di negoziati ''entusiasmanti'' che creeranno ''il piu' grande accordo bilaterale al mondo''. Kerry partira' domenica per una viaggio ufficiale in Europa e in Medio Oriente, in cui visitera' anche Italia, Regno Unito, Germania e Francia. 
   
    
