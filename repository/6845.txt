#titolo Spunta bonifico da conti Berlusconi a mamma Noemi  - Associate
   MILANO  - Nelle pieghe dell'inchiesta milanese sul caso Ruby spunta anche un bonifico di 20 mila euro da parte di Silvio Berlusconi ad Anna Palumbo, la madre di Noemi Letizia, la giovane di Casoria che vide il capo del Governo presentarsi a sorpresa alla festa dei suoi 18 anni e che fu la prima a chiamarlo 'papi', soprannome poi usato da molte delle ragazze che, come è emerso nelle indagini sulle feste ad Arcore, frequentavano le residenze del premier.  
La vicenda del bonifico alla signora Palumbo è stata riportata oggi da alcuni quotidiani. Il versamento, che nulla ha a che vedere con le imputazioni formulate per il caso Ruby, risale all'anno scorso e proverrebbe da uno dei conti ufficiali del Presidente del Consiglio sui quali il suo fiduciario Giuseppe Spinelli ha la delega a operare. Da questi conti sarebbero arrivati, tra gli altri, i "prestiti" avuti da Nicole Minetti, il consigliere regionale indagata per induzione e favoreggiamento della prostituzione dai Pm di Milano e che è stata interrogata domenica scorsa. Minetti, che è anche ex igienista dentale, nel ricostruire davanti ai magistrati la notte tra il 27 e il 28 maggio scorso quando Ruby venne trattenuta e poi 'rilasciata' e affidata al consigliere stesso, dopo una telefonata del premier ha messo a verbale, come ha riportato il Corriere della Sera: "Berlusconi mi disse: 'Vai tu in Questura perche' sei una persona per bene, sei incensurata, ti presenti bene".  
