#titolo M5S: su Facebook nasce la pagina 'Non toccate Vacciano' - Politica
Il dibattito in rete sulle dimissioni del senatore M5S Giuseppe Vacciano, reo-confesso di aver votato per Grasso al Senato contro le indicazioni del Gruppo, ha anche un suo luogo di discussione su Facebook. Nelle ultime ore e' infatti stata creata la pagina 'Non toccate Giuseppe Vacciano'' che in poco tempo ha gia' ottenuto quasi 600 'mi piace'. 
 Vacciano dice intanto di essere pronto a dimettersi "se la base vuole", non certo perché lo dice Grillo, il cui parere "vale esattamente quanto vale quello di chiunque altro all'interno del MoVimento". Lo afferma in una intervista alla Stampa. Quella scelta, dice, che rifarebbe se si ritrovasse nella stessa condizione, "ha scatenato in rete un dibattito gigantesco. Molti sono convinti che la scelta di non mantenere la distanza dalla casta sia stata sbagliata. Io credo che ci sia differenza tra un voto destinato a una carica istituzionale rappresentativa e un voto destinato a chi deve governare. E questo secondo voto, se dovessi rimanere in carica - ribadisce - da me non lo avranno mai, né Pd né Pdl". Nel voto a Grasso non c'é stata, sottolinea con forza, nessuna pressione esterna: "Sono una persona libera, nessuno mi ha fatto proposte o offerte. E non mi vedrete mai in un gruppo misto o in un gruppo di un altro colore".  
 Sulla pagina Facebook, tuttavia, non compaiono solo post a favore della scelta del senatore 5 Stelle. ''Caro Giuseppe, le rivoluzioni non si fanno turandosi il naso e votando il meno peggio, bisogna essere determinati e avere il coraggio di gettarsi al di là dello steccato'' scrive ad esempio Maurizio V. ed anche Franco R. e' netto:''Vacciano 1) hai tradito te stesso 2) hai tradito il movimento 3) hai dimostrato di non capire niente di politica 4) La prossima candidati con il movimento dei 5 lumini, le stelle non sono per te. Se Grillo vuole volare alto non puo' imbarcare piccioni''. 
 La maggior parte dei messaggi, tuttavia, e' per Vacciano: ''Grazie, hai fatto la cosa giusta, ma soprattutto hai dimostrato di avere una testa e di saperla usare. grazie'' scrive ad esempio Ornella ed anche Marino osserva: ''tra mafia e anti-mafia non si può stare a guardare, non si può non scegliere, grande Giuseppe: coraggio ed onestà morale e intellettuale''. 
 FUCKSIA: LIBERTA' DI COSCIENZA SU GRASSO ERA AMMESSA  - "Probabilmente anche Crimi, persona fantastica, non ha reso a Grillo al meglio, nella sua sintesi, la conclusione della discussione che c'era stata prima del voto al Senato". Lo ha detto a Sky TG24 la senatrice di M5S Serenella Fucksia. "La libertà di coscienza era ammessa: siamo usciti dalla riunione con l'indicazione di base di scheda bianca, ma con possibilità di fare appello alla propria coscienza personale ed esprimere quindi un voto antimafia, un voto a Grasso. Le persone che hanno votato Grasso erano state legittimate dall'assemblea. Chi ha dichiarato con onestà e chiarezza un voto contro la mafia, chiaramente non a sostegno del Pd, mi stanno bene. Non escludo però che al di là di queste persone ci possano essere delle persone nel Movimento in totale cattiva fede. La mano sul fuoco su Vacciano non ce la metto, perché non si è espresso particolarmente ma poi ha fatto casino". 
 ALTRI CINQUE STELLE FANNO 'COMING OUT': VOTATO GRASSO  - Anche la senatrice M5S  Elena Fattori  ha votato Grasso. Lo ha annunciato la stessa esponente del Movimento su Fb dove afferma di seguire "le direttive del nostro portavoce Vito Crimi" in tale senso. "Credo si fosse già capito ma ora lo dichiaro a chiare lettere: io ho votato Grasso. L'ho votato però, molto sinceramente, convinta di adeguarmi alle indicazioni dell'assemblea e della mia coscienza" sostiene la parlamentare ricordano che si è trattato di una riunione "estremamente concitata, sofferta, purtroppo conclusasi in fretta e senza il tempo di raccogliere le idee e di ricapitolare le decisioni, di verificare i presenti, e dalla quale l'unica cosa emersa all'unanimità è stato il no a Schifani". 
 Quindi, sostiene, "non tanto in mancanza di coerenza abbiamo peccato ma piuttosto in un' organizzazione ancora imperfetta. Ma maggiormente del fatto di esserci lasciati prendere troppo dalle emozioni e tropo poco dalla logica politica ma concedeteci l'attenuante del fatto che eravamo lì da soli due giorni". "Il mio voto a Grasso forse non lo devo spiegare troppo, ho descritto già l'impatto che quell'assemblea ha avuto su di me e di quanto mi disgustasse l'idea di avere un personaggio del genere come presidente del Senato. Questa però - continua - ci tengo a puntualizzare, era una votazione per una carica istituzionale che non significa assolutamente né da parte mia né del gruppo un'apertura ad appoggi a forze politiche. Non so se è doveroso un mea culpa, da pare mia ma per umiltà di fronte agli errori che sicuramente in qualche modo ho fatto lo farò. Ho agito nella piena convinzione di coerenza con i gruppo, e cercando di indagare in rete prima del voto, l'opinione de cittadini, per quello che si poteva fare in quei pochi concitati minuti. A voi un eventuale giudizio ma per favore senza insulti.....". 
 Anche  Fabrizio Bocchino , senatore del M5S, confessa su Fb di aver votato per Grasso e annuncia di essere pronto a trarne le conseguenze. "L'ho fatto perché sentivo insostenibile il peso di essere accostato, seppur lontanamente, all'elezione di Renato Schifani alla seconda carica dello Stato. Per me non è solo una questione politica, ma anche etica" scrive il senatore siciliano che spiega: "Non tutti nel gruppo hanno condiviso questa mia scelta, molti la ritengono sbagliata, ma mi sento di poter dire che tutti l'hanno compresa". 
 "Il gruppo è coeso, tutti faremo tesoro di questa esperienza", scrive ancora l'esponente del M5S che ci tiene poi a precisare "un'ultima cosa. C'é anche un altro motivo per cui l'ho fatto. Prima di votare, mi sono giunti tantissimi messaggi da attivisti ed elettori sia pubblici che privati, la maggior parte dei quali in una sola direzione. Mi hanno aiutato nel difficilissimo e travagliatissimo compito di scrivere quel nome dentro la cabina elettorale. In quel momento, mi sono sentito un portavoce". Per questo Bocchino conclude: "Non so se con il mio voto io ho mentito agli elettori o no. Su questo punto, io ora sono sinceramente confuso. Vi prego di aiutarmi a capire. Fatelo senza impedimenti, pacatamente. Io sono pronto a trarre le conseguenze, altrettanto pacatamente e in serenità".  
