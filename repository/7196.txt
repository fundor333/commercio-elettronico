#titolo Il passo indietro di Scola, come Bergoglio nel  2005 - Diario Vaticano
ROMA - Angelo Scola avrebbe volontariamente fatto un passo indietro, dopo aver totalizzato un buon numero di voti in conclave, ripercorrendo gli stessi passi che nel 2005, durante il precedente conclave, fece Jorge Bergoglio, quando si fece da parte per lasciare spazio a Joseph Ratzinger. 
 E' quanto emerge dalle prime ricostruzioni su quanto sarebbe avvenuto ieri, nel chiuso della cappella Sistina, tra i cardinali riuniti per eleggere il pontefice.    Indubbiamente l'elezione di Bergoglio, ormai papa Francesco, ha sorpreso tutti, non era nelle previsioni della vigilia, per quanto ovviamente possano valere le previsioni di fronte a un evento che sempre è esposto a colpi di scena. 
 Il cardinale arcivescovo di Milano era dato in pole position. Quando si è introdotto l'elemento di novità che ha fatto imposto un'altra direzione al conclave? Sembra che un momento decisivo sia stato il pranzo tra i cardinali nella residenza di Santa Marta, dopo i due scrutini del mattino che avevano prodotto fumata nera. A mattinata conclusa Scola, secondo quanto riferiscono alcune fonti, poteva contare su un pacchetto di una cinquantina di voti. Non pochi, ma neppure abbastanza per dire che i giochi erano fatti, visto che il quorum era di 77. Anzi, il rischio era quello di uno stallo.  A questo punto, lo stesso Scola avrebbe fatto chiaramente capire, conversando con gli altri cardinali durante il pranzo, di non voler diventare una "candidatura di divisione" e avrebbe invitato a "lavorare per l'unità". 
 Quando Scola si è fatto indietro, l'ipotesi Bergoglio - che ha portato sul soglio di Pietro un uomo di 76 anni, quindi non giovane, capace di seguire la tradizione, ma con anticonformismo e novità - è riuscita subito a convogliare su di sé i voti necessari, accolta con grande entusiasmo anche dai cardinali statunitensi.  
