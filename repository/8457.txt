#titolo Tlc: Ue boccia proposte agcom su tariffe,troppo alte - Economia e lavoro - ANSA Europa
     (ANSA) - ROMA, 7 FEB - Il calo delle tariffe di terminazione
fissa previsto dall'Autorita' per le comunicazioni non e'
sufficiente per la Commissione europea che giudica i prezzi
italiani ancora ''nettamente piu' alti'' rispetto a quelli degli
altri Paesi del vecchio continente.    In una lettera inviata all'Agcom, Bruxelles esprime i propri 
dubbi sulla proposta notificata a inizio anno da Roma che
prevede una riduzione delle tariffe tra 0,00206 euro al minuto e
0,00127 euro al minuto per il 2013 e il 2014. Si tratta di
livelli che, secondo la commissaria Ue all'agenda digitale
Neelie Kroes, destano ''preoccupazione riguardo alla sua
conformita' con l'obbligo del garante di fissare tariffe che
riflettano costi efficienti per i servizi di terminazione''. L'obiettivo dell'esecutivo Ue e' invece quello di ''garantire
che le tariffe di terminazione regolamentate siano ridotte
arrivando a livelli simili in tutti gli Stati membri senza
inutili ritardi''. Applicare in Italia i prezzi proposti da
Garante di settore avrebbe invece avuto ''un impatto negativo
sui consumatori in Italia e sugli operatori di altri Stati
membri''.    Rilievi che l'Autorita' destinataria della lettera tende a
minimizzare. Secondo l'Agcom la lettera fa parte di una normale
prassi tipica di questi casi. Ad essa seguira' l'apertura di una
successiva fase di scrutinio europeo, della durata di tre mesi,
con il coinvolgimento anche della Berec, l'organizzazione dei
regolatori Ue, che dovra' esprimere il suo parere.    La proposta dell'Autorita' prevede il raggiungimento nel 2015
dei prezzi di terminazione fissa su protocollo Ip piu' bassi tra
quelli che applicano il modello basato sui costi. L'Agcom ha
optato per un processo graduale, prevedendo piu' tempo per la
migrazione sull'internet protocol. (ANSA).
