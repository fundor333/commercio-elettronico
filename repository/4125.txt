#titolo Campagna fondi Dynamo Camp, sms aiuto piccoli malati - Associazioni - Salute e Benessere
  FIRENZE - Un sms per aiutare 400 piccoli pazienti, regalando loro una vacanza gratuita, l'estate prossima a Limestre (Pistoia), a Dynamo Camp, il primo camp di terapia ricreativa in Italia appositamente concepito per dare sollievo e speranza a bambini gravemente malati e alle loro famiglie. La campagna di raccolta fondi, promossa da Dynamo Camp, e' partita e proseguirà fino al 10 marzo. Chi vorrà contribuire potrà farlo inviando un sms al 45505 o con una chiamata da rete fissa. Il valore della donazione, spiega Dynamo Camp, "sarà di 2 euro per ciascun sms inviato da cellulari Tim, Vodafone, Wind, 3, PosteMobile, CoopVoce e Noverca.  
Sarà di 2 euro per ciascuna chiamata fatta allo stesso numero da rete fissa Twt e di 5/10 euro per ciascuna chiamata fatta allo stesso numero da rete fissa Telecom Italia, Infostrada e Fastweb". Sono oltre 1.000 i piccoli pazienti che ogni anno Dynamo Camp, aperto dal 2007, accoglie gratuitamente per un periodo di svago, per far vivere una vacanza come un qualsiasi bambino, non da malato. Il centro accoglie piccoli affetti da patologie gravi e croniche, in particolare patologie oncoematologiche, neurologiche, sindromi rare, spina bifida e diabete.  
Il camp si trova in un'oasi di oltre 900 ettari affiliata Wwf, Oasi Dynamo, e fa parte del SeriousFun Children's Network di camp fondati nel 1988 da Paul Newman e attivi in tutto il mondo. La campagna di raccolta fondi è supportata da Radio DeeJay, Radio Capital, Mediaset, Rai, Sky oltre a tv digitali e radio locali. Ha inoltre il supporto della Lega Serie B.  
