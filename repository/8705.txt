#titolo Porti: Genova; Autorita' Merlo apre confronto su tasse - Porti e Logistica - Mare
  (ANSA) - GENOVA, 18 GEN - L 'Autorita' Portuale di Genova  e' pronta ad aprire un confronto sull'aumento delle tasse portuali che, come denunciato nei giorni scorsi dalle categorie, rischia di creare seri problemi allo sviluppo dei traffici in un momento di forte sviluppo. 
 ''Genova soffre meno, rispetto ad altri porti - ha spiegato il presidente di Autorita' Portuale,  Luigi Merlo  - ma ne parleremo, comunque, a livello nazionale lunedi' nel direttivo di Assoporti. Per quello che riguarda il capoluogo ligure - ha sottolineato Merlo - ho dato la disponibilita' ad attivare, al piu' presto, un tavolo con le categorie, visto che ci sono spazi di azione, anche se limitati, da parte di Autorita' Portuale per attutire, dilazionare o comunque limitare, per quest'anno, l'incremento''. 
L'apertura del confronto e' stata accolta con forte interesse dalle categorie. ''Vediamo se riusciamo ad attutire l'urto in una fase di sviluppo e cerchiamo di essere, ancora una volta, all'altezza della competizione europea - ha spiegato Merlo - ma questo evidenzia, ancora una volta, il tema dell'autonomia operativa, oltre che finanziaria, delle Autorita' Portuali che dovrebbero avere strumenti per poter rispondere e confrontarsi con il mercato in modo piu' flessibile''.(ANSA).  
