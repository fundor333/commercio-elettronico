#titolo Oltre 1.100 impianti pericolosi, Sicilia orientale a rischio - Istituzioni e UE - Ambiente&Energia
 
            
            ROMA - Sono oltre 1.100 gli impianti a Rischio di incidente
rilevante (Rir) in Italia, in alcuni casi con elevata importanza
strategica. L'area più esposta è quella della Sicilia orientale,
con i petrolchimici di Priolo Gargallo e di Milazzo. Di questo
si e' parlato all'Enea nel corso di un convegno sulla sicurezza
sismica degli impianti chimici piu' a rischio.    Secondo l'Agenzia questi impianti possono esser messi in
sicurezza facendo adeguando gli impianti, facendo prevenzione
grazie alle nuove tecnologie. ''Il problema della sicurezza
degli impianti in Italia - osserva Giovanni Lelli, commissario
dell'Enea - è un aspetto che non possiamo affatto sottovalutare,
dato che quasi tutto il nostro territorio è esposto al rischio
sismico. La consapevolezza della vulnerabilità del nostro
territorio - prosegue Lelli - richiede una cultura della
prevenzione e l'attuazione di interventi di messa in sicurezza,
i cui costi sono nettamente inferiori a quelli necessari per la
bonifica e la ricostruzione dopo un incidente''. Anche per
Stefano Gresta, presidente dell'Ingv, ''dal punto di vista della
pericolosità sismica è chiaro che la sicilia orientale è un'area
ad elevata pericolosità sismica in cui insistono impianti
industriali''. Alessandro Martelli, presidente Glis, denuncia il
fatto che ''non esista una normativa specifica per la
progettazione degli impianti chimici'' e soprattutto che manchi
''un'analisi della vulnerabilità dell'esistente''. Se, per
esempio, si ripetesse il terremoto del 1693 nella piana di
Catania, osserva Martelli, ''avremmo il piu' grave disastro
ambientale del Mediterraneo''.    Un recente rapporto di Legambiente e Protezione civile
classifica in Italia 1.152 impianti pericolosi, dalla Lombardia
alla Sicilia. I comuni a maggior rischio per la contaminazione
di suolo, acqua e aria in caso di incidente sono 739, e nelle
aree più esposte a danni si trovano anche scuole e ospedali. L'analisi di Legambiente e' costruita su circa il 30% dei comuni
italiani che ospitano impianti pericolosi (pari a quelli che
hanno risposto a un questionario): solo 105 comuni (50%) hanno
realizzato una campagna informativa per la fase di emergenza;
esercitazioni sono state svolte in 75 comuni (36%), ma soltanto
in 34 sono stati coinvolti i cittadini (16%). Continuano a esser
presenti nelle aree a maggior rischio, definite aree di danno,
nel 18% dei casi scuole, nel 13% centri commerciali, nell'8%
strutture turistiche, nell'8% luoghi di culto, nel 2% ospedali. Dai petrolchimici alle raffinerie la maggior concentrazione di
impianti si ha in Lombardia, Veneto, Piemonte ed Emilia-Romagna. Guardando poi i comuni si evince che tra le peggiori situazioni
c'é quella di Avellino, Basaluzzo (Al), Castello d'Argile (Bo),
Cusago (Mi), Montemarenzo (Lc), Nova Feltria (Rn), San Maurizio
d'Opaglia (No), Savona, Visco (Ud).
