#titolo Mali: Ue, finora 370mila profughi ma rischio picco aumenti - Politica estera, sicurezza e difesa - ANSA Europa
     (ANSA) - BRUXELLES, 25 GEN - Sono 370mila gli sfollati e i
profughi provocati dal conflitto nel Nord del Mali, ma la
situazione ''potrebbe cambiare'' nelle prossime settimane
provocando un peggioramento della situazione con ''flussi
massicci'' a differenza di quanto avvenuto finora. E' l'allarme
lanciato dalla commissaria Ue agli aiuti umanitari Kristalina
Georgieva, di ritorno dalla missione a Bamako e in Burkina Faso,
dova ha incontrato il ministro francese allo sviluppo Pascal
Canfin. Con l'aggravarsi dei combattimenti nel Nord, ha spiegato la
Georgieva, nel corso delle ultime settimane il numero di
sfollati e' cresciuto di ''meno di 10mila'' unita', a fronte di
360mila tra sfollati e rifugiati complessivi nel 2012. La
commissaria Ue ha quindi invitato Niger e Mauritania a
''lasciare aperte le frontiere'' come ha fatto il Burkina Faso. Bruxelles, che due giorni fa ha stanziato altri 20 milioni di
euro per l'emergenza in Mali, ne ha aveva assegnati anche 50
milioni per il Sahel di cui 16 solo per il Burkina. Ma questi,
ha sottolineato la Georgieva, erano cifre ''basate su
aspettative ottimiste'', mentre ora ''i bisogni possono
aumentare, stiamo seguendo l'evoluzione della situazione molto
attentamente, e siamo quindi preparati ad aumentare i
finanziamenti per il Mali e i paesi vicini''. La crisi alimentare costituisce infatti ''la principale
preoccupazione'' per la sicurezza in Mali, dove nel Nord non e'
piu' possibile ne' coltivare ne' raccogliere i prodotti agricoli
e il Sud e' in difficolta' dato l'arrivo di molti sfollati. Per
questo, e' l'appello lanciato dalla commissaria Ue Kristalina
Georgieva, ''le parti coinvolte nel conflitto devono garantire
alle organizzazioni umanitarie l'accesso'' a tutte le zone del
paese.(ANSA).
