#titolo Gressan svela i suoi tesori per Giornate Fai di Primavera - Arte e Cultura
  (ANSA) - AOSTA, 9 FEB - Organizzate dal Fondo ambiente italiano per promuovere la conoscenza del patrimonio artistico e monumentale, alle Giornate Fai di Primavera, in programma il 23 e 24 marzo, aderiscono i principali centri italiani aprendo le porte a beni culturali solitamente chiusi al pubblico. 
In particolare, in occasione della XXI edizione circa 700 siti saranno  visitabili con l'offerta di un contributo libero per il sostegno dell'ente che si occupa della gestione e della tutela di numerosi luoghi in tutto il territorio nazionale. 
In Valle d'Aosta, a Gressan verra' organizzato un percorso di visita che consentira' di conoscere i principali monumenti presenti sul territorio. La manifestazione prevede come punto di partenza la medievale Tour de Saint-Anselme, sede della biblioteca e dell'Academie de Saint-Anselme (importante istituzione storica e culturale della valdostana), e si sviluppera' nella zona di La Madeleine, dove si trovano tre elementi storici di interesse, quali l'antica chiesa de La Madeleine, la torre de La Planta' e il castello di Tour de Villa.        Per l'occasione, inoltre, verra' aperto al pubblico il grande fabbricato rurale di Moline recentemente ristrutturato come sede espositiva. (ANSA).  
