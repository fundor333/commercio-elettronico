#titolo All'astronauta Vittori la medaglia russa al valore spaziale - Ricerca e Istituzioni - Scienza&Tecnica
  All'astronauta italiano Roberto Vittori è stata consegnata la Medaglia russa al valore aerospaziale, uno dei massimi riconoscimenti russi in campo spaziale. Vittori, che ha ricevuto la medaglia dal presidente della Federazione Russa Valdimir Putin, è stato premiato per gli ''straordinari meriti conseguiti nel settore aerospaziale''. 
''E' stato un riconoscimento che mi ha sorpreso - ha detto l'astronauta - perche' nessun italiano aveva mai ricevuto questa medaglia''. Oltre ad essere il primo italiano a ricevere la Nedaglia russa al valore aerospaziale, Vittori e' il secondo del corpo astronauti dell'Agenzia Spaziale Europea (Esa): prima di lui era stato premiato il tedesco Thomas Reiter, oggi a capo del direttorato dell'Esa per il Volo umano, che nel 1995 aveva partecipato alla missione Euromir. Fra i russi, hanno ricevuto questa medaglia complessivamente dieci cosmonauti. 
In due delle tre missioni alle quali ha partecipato, Vittori ha volato sulla navetta russa Soyuz: la prima volta nella missione ''Marco Polo'' del 2002 e la seconda nella missione ''Eneide'' del 2005, nella quale e' stato il primo europeo a conseguire la qualifica di comandante della Soyuz.  
