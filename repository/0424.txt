#titolo Fincantieri: Castellammare, si' a referendum su nuovo piano  - Shipping e Cantieri - Mare
  (ANSA) - CASTELLAMMARE DI STABIA (NAPOLI), 11 FEB - I lavoratori della  Fincantieri  di  Castellammare di Stabia  (Napoli) hanno aderito all'accordo sul nuovo orario di lavoro firmato dai sindacati Fiom, Fim, Uilm e Ugl il primo febbraio scorso. I delegati provinciali e regionali sono soddisfatti del successo decretato dal referendum in azienda. A scegliere il ''si''' sono stati 320 lavoratori sui 608 complessivi. Hanno votato 482 tute blu (tra loro quasi la meta' in cassa integrazione), i 'no' sono stati 156. Sei schede sono risultate nulle; 105 dipendenti non sono andati a votare. 
 La percentuale dei si', quindi Ã¨ stata del 66 per cento. Il piano lavoro prevede un calo di eccedenze da 290 a 230 (sugli attuali 613 esuberi dei quali nessuno sara' licenziato), ma anche una piu' spinta flessibilita' dell'orario di lavoro, in vista di una commessa che assicura la sopravvivenza del cantiere di Castellammare di Stabia con la realizzazione del traghetto della canadese Societe' des traversiers du Quebec (STQ). 
 Con l'orario ''plurisettimanale'' e l'internalizzazione di tutte quelle attivita' un tempo affidate all'indotto, aumenta nel Cantiere di Castellammare di Stabia la competitivita' richiesta dall'azienda di Trieste. Soddisfatti, percio' i sindacati che, come afferma Giovanni Sgambati, segretario generale Uilm Campania, ''mette il cantiere in salvo'', mentre Giuseppe Terracciano, segretario provinciale Fim Napoli, chiede ora alla politica di ''investire in questa realta', che ha dimostrato di avere a cuore il lavoro''. 
 Cgil e Fiom, tramite i segretari generali Franco Tavella e Andrea Amendola, ribadiscono che ''vale il referendum, ma gli accordi in azienda devono passare per le rsu''. Infine una osservazione viene da un operaio della Fiat di Pomigliano d'Arco, Gerardo Giannone, che ricorda come, per un contratto in Fiat meno ''pesante'' di quello in Fincantieri la Fiom si sia impuntata a non votare, mentre ''ora si siede ai tavoli senza storie e firma tutto''.  
