#titolo Brunello 2008 protagonista dell'anteprima annate - Speciali - Terra&Gusto
  MONTALCINO (SIENA) - Sono il Brunello 2008, la Riserva 2007, e la vendemmia 2012, a cui dovra' essere assegnato un 'rating', i principali protagonisti di 'Benvenuto Brunello', l'anteprima delle nuove annate che andranno in commercio, in programma da oggi a lunedi' a Montalcino (Siena). Nella cornice del Chiostro del museo di Montalcino, spiega una nota, i produttori presenteranno anche il Rosso 2011, il Moscadello e il Sant'Antimo. La vendemmia del 2008, che aveva ottenuto 4 stelle su cinque, si era svolta in condizioni ottimali e i vini presentavano una buona acidita', con strutture morbide e tannini non troppo aggressivi. ''Il risultato - sottolinea il presidente del Consorzio Fabrizio Bindocci - sono vini affascinanti per la loro intensita' aromatica e per le caratteristiche di morbidezza. Un Brunello equilibrato e piacevole, godibile da subito e che merita appieno le quattro stelle che avevamo conferito cinque anni fa''. Per quanto riguarda la vendemmia 2012, prosegue Bindocci, ''la forza del territorio, l'esperienza e la capacita' dei produttori, hanno saputo trasformare un periodo potenzialmente critico e difficile in un anno che riteniamo potra' dare grandi soddisfazioni a livello nazionale ed internazionale''. Attenzione anche per il Rosso di Montalcino, una tipologia che, spiega ancora il presidente del consorzio, ''i produttori si stanno impegnando sempre piu' nella produzione di questo vino, che sta conquistando una propria identita', per proporsi quale valido prodotto in una fascia di mercato dove e' importante il rapporto qualita'-prezzo''. Domani, oltre alle degustazioni, l'appuntamento e' con l'assegnazione delle stelle alla vendemmia 2012, la posa della piastrella celebrativa dell'annata 2012, apposta come da tradizione sul muro esterno del Palazzo Pubblico di Montalcino, e l'assegnazione dei premi Brunello Leccio d'Oro 2013, consegnati come ogni anno dal Consorzio a quei locali, in Italia e all'estero, che hanno la Carta dei Vini con una gamma ampia e rappresentativa di vino Brunello e degli altri vini di Montalcino. Per la prima volta nella storia di Benvenuto Brunello, la cerimonia dell'assegnazione dei premi e la posa della piastrella celebrativa saranno trasmesse in diretta streaming sul sito del Consorzio e sul blog brunello.tv.  
