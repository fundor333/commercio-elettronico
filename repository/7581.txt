#titolo Grillo superstar, al prossimo voto maggioranza assoluta - Elezioni 2013
di Teodoro Fulgione 
 ROMA - E' Beppe Grillo il vincitore delle elezioni 2013. Il suo M5S vola, va oltre la soglia del 20% ritenuta impensabile fino a qualche mese fa e fa tremare i partiti. Pd e Pdl, se vogliono governare, devono necessariamente trovare un accordo con i parlamentari 'a cinque stelle'. E sembra di ascoltare la voce dell'ex comico, ora blogger e leader del MoVimento che dal palco di piazza San Giovanni a Roma urlava: "Arrendetevi, siete circondati". Lui, Grillo, nel giorno della vittoria comunica soltanto attraverso la rete ("L'onestà sarà di moda", ritwitta non appena vengono diffusi i primi risultati più che incoraggianti per il M5S). Ma la linea è quella della prudenza. Attendere che i dati siano ufficiali perché, lasciano trapelare dallo staff, "ci saranno delle sorprese". Nel quartier generale 'a cinque stelle', in un albergo nei pressi di piazza San Giovanni a Roma, i commenti vengono infatti rinviati a "quando i dati saranno certi". Così come avviene per le decisioni di natura politica. Nessun azzardo. Appoggiare una coalizione o un'altra per il governo? Decidere quali presidenti votare per Camere e Senato? "Prima ci conteremo, ci riuniremo, ascolteremo la base poi decideremo che fare", spiegano i futuri parlamentari 'a cinque stelle'. Sorridenti ed emozionati, vestiti casual (in maglione o con una camicetta), ma soprattutto giovanissimi: Alessandro Di Battista, Marta Grande (probabilmente la più giovane parlamentare con i suoi 25 anni), l'ormai 'esperto' Davide Barillari e Domenico Falconieri sono il volto del MoVimento subito dopo le prime proiezioni. 
 Si tratta di tre 'neo parlamentari' in pectore e del candidato presidente alla Regione Lazio. Si vede che non sono abituati alle luci delle telecamere ed ai flash ma sanno rispondere alle provocazioni: "Inesperienza? Ci sono pro e contro, ma se ce l'ha fatta Scilipoti...', replicano lasciando trapelare un po' di nervosismo. Ma è il giorno della vittoria. Si festeggia soprattutto sul web. Su twitter esplode la gioia grillina. La 'Cosa', la web tv a cinque stelle, trasmette in streaming da tutta Italia: telefonate, commenti. E' la festa di M5S. Interviene anche Dario Fo, il premio Nobel che si è speso apertamente al fianco di Grillo: "Questa è una straordinaria vittoria dei giovani. Pulizia e giovinezza stanno vincendo!", esulta in collegamento telefonico. Poi unisce una riflessione di natura politica: "Il M5S ha imparato ad ascoltare qualcosa pure dai vecchi - spiega - Abbiamo bisogno di cambiare tutto. Ora si rischia una legislatura breve ma intanto bisogna reinventare il modo di stare nelle istituzioni". E' questa la preoccupazione principale degli analisti politici. Che cosa succederà ora? Cosa farà il MoVimento? La risposta dei militanti è ferma: siamo pronti ad appoggiare le proposte che riterremo valide. Difficile però capire se siamo pronti ad un sostegno, seppur esterno, a qualsiasi tipo di formazione. Dialogo con Berlusconi? "E' molto difficile che Berlusconi proponga idee utili per la collettività. Non è mai successo finora ma se accade un miracolo, ascolteremo la rete", risponde Alessandro Di Battista, che bacchetta anche il Pd che 'quando doveva proporre una legge sul conflitto d'interesse non l'ha fatto" ma ora "non ha più scuse" se intende proporre leggi valide. Più sottile il commento di Marta Grande che replica così a chi gli chiede se il M5S abbia 'rubato' voti al Pd: "Non abbiamo tolto voti a nessuno - sottolinea - Sono loro che li hanno persi". E se si tornasse al voto? "Alle prossime elezioni, non sappiamo quando, saremo la maggioranza assoluta del Paese".  
