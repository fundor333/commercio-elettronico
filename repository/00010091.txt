#titolo Sci in liberta', in Valle d'Aosta e' scialpinismo-mania - Focus
  (ANSA) - AOSTA, 9 FEB - Cresce in tutto l'arco alpino la passione per la salite con sci e pelli di foca e le discese in neve fresca: meta ideale per lo scialpinismo e' la Valle d'Aosta che offre innumerevoli percorsi adatti a tutte le capacita'. 
Il periodo migliore per praticare questa disciplina e' tra la fine dell'inverno e l'inizio della primavera quando le giornate piu' calde consentono escursioni lunghe e piacevoli anche ad alta quota. Per le insidie del manto nevoso in alta montagna e' sempre consigliato affidarsi ai professionisti della montagna, guide alpine o istruttori di scialpinismo, per una gita in piena sicurezza. 
Di fondamentale importanza, oltre che avere una discreta familiarita' con gli sci, e' disporre dell'attrezzatura adeguata: sci piu' corti e maneggevoli rispetto a quelli 'tradizionali', attacchi che possono essere sganciati nel tallone per consentire l'andatura con passo alternato in salita, scarponi piu' leggeri e meno rigidi, pelli di foca (in materiale sintetico) e gli strumenti per la sicurezza ovvero dispositivo Arva, sonda e pala. 
Tra gli itinerari che permettono anche ai neofiti di avvicinarsi allo scialpinismo, i mesi di febbraio e marzo sono quelli migliori per raggiungere la Punta de la Pierre, considerata l'ascesa 'classica' per eccellenza e che consente, una volta arrivati in vetta di godere di una vista panoramica su tutta la Valle d'Aosta. La partenza dell'itinerario e' a Ozein, raggiungibile dalla strada per Cogne, ai 1.478 metri della frazione Dailley. Da qui si inizia a salire lungo la poderale, oppure tagliando nel bosco sino agli alpeggi Romparein, per poi continuare la salita in direzione est attraverso ampi prati sino alle baite di Champchenille, a 2.168 metri, da dove si prosegue sulla sinistra del pendio finale lungo la cresta sino alla vetta, posta a 2.653 metri di quota. 
Anche l'ascesa ai 2.547 metri del Col Serena, nella valle del Gran San Bernardo, non presenta particolari difficolta'. Dopo aver raggiunto il piazzale degli impianti di risalita di Crevacol, nel comune di Saint-Rhemy-en-Bosses, si parte seguendo la strada che passa sotto il viadotto, a sinistra del torrente e la strada poderale per poi risalire a sinistra sino ad una baita. Si riprende quindi la strada interpoderale fino all'alpeggio Bois Bas e dopo un tratto si attraversa a sinistra tra i larici per risalire l'ampio vallone in direzione del colle.     Infine, l'itinerario che conduce alla Punta Leysser e' un'escursione facile che si svolge completamente al sole con partenza dal vallone di Vetan, nel comune di Saint-Pierre, dopo aver imboccato la strada per Saint-Nicolas. Si sale prima sui pianori soprastanti l'abitato, poi si continua in direzione della cima. Tenendosi sulla sinistra si raggiunge la dorsale, per attraversare un tratto piu' ripido a destra che conduce alla sella alla sinistra della cima da dove, seguendo la cresta si arriva, sci ai piedi, fino alla vetta, a 2.771 metri di quota. 
(ANSA).  
