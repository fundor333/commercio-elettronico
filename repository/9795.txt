#titolo Marina mercantile: Grecia sempre prima nonostante crisi  - Shipping e Cantieri - Mare
  (ANSAmed) - ATENE, 20 DIC - L'inclusione di 14 armatori greci nella lista dei 'Top 100' mondiali compilata dalla compagnia britannica di assicurazioni Lloyd's per il 2012 conferma che il settore dei trasporti marittimi ellenico rimane al timone del mercato globale. Tra le prime cinque persone più influenti del settore, il greco John Angelicoussis è al quarto posto e il connazionale George Economou al quinto. Nell'elenco, come scrive il quotidiano Kathimerini, seguono Angeliki Frangou (al 18.mo posto), Peter Livanos (26.mo), Giorgos Prokopiou (28.mo), Victor Restis (56.mo), Constantinos Constantakopoulos (60.mo), Simeone Palii (63.mo), Nikos Tsakos (72.mo), Theodore Veniamis, il capo dell'Associazione ellenica degli armatori (75.mo), il prof. Costas Grammenos della City University di Londra (81.mo), Dimitris Melissanidis (82.mo), Evangelos Marinakis (84.mo) e Peter Georgiopoulos (90.mo). Secondo i dati forniti dalla stampa specializzata, gli armatori greci hanno speso quest'anno 3,8 miliardi di dollari per l'acquisto di nuove navi: sfruttando le grandi opportunità che stanno emergendo nel settore del trasporto mercantile a causa del calo dei prezzi delle navi, le compagnie elleniche hanno acquisito infatti 211 imbarcazioni di vario tipo. Stando i dati elaborati dalla compagnia ateniese Allied ShipBroking, da gennaio a novembre di quest'anno gli armatori greci hanno speso 3.7 miliardi di dollari per l'acquisto di navi rispetto ai 4.1 miliardi spesi nel corrispondente periodo dell'anno scorso. Tuttavia, i dati mostrano che nei primi 11 mesi di quest'anno, gli armatori greci hanno acquistato quasi lo stesso numero di navi (solo 14 in meno rispetto al 2011) con una spesa di circa 400 milioni di dollari in meno rispetto all'anno scorso. Da parte loro, sono stati quest'anno gli armatori cinesi a dimostrare un maggiore interesse nei progetti di nuove costruzioni rispetto ai loro colleghi greci, con un totale di 125 nuovi ordini piazzati (in netto calo rispetto ai 244 dello scorso anno), pari al 23,5% di tutti gli ordini contro il 13,5% degli ordinativi dei greci. Inoltre, gli investimenti greci in nuove navi hanno registrato un calo del 32% nel periodo gennaio-settembre 2012 rispetto ai primi nove mesi dello scorso anno, con i mercantili portarinfuse che hanno fatto la parte del leone con 48 nuovi ordinativi nonostante questo numero sia del 26% inferiore a quelli piazzati l'anno scorso. Nei primi 11 mesi del 2012, i greci sono rimasti i primi fra tutte le nazioni dotate di flotta mercantile assorbendo il 22% delle vendite di navi portarinfuse (rispetto al 15% dello scorso anno), il 20% delle navi cisterna (dal 15% nel 2011) e il 23% di porta-container, l'unico settore che ha registrato un calo degli investimenti, sia nel numero delle navi acquistate sia dell'ammontare dei fondi impiegati. Delle 211 navi acquistate dagli armatori greci nei primi 11 mesi di quest'anno, 106 sono portarinfuse, 75 petroliere e 30 porta-container. (ANSAmed).   
