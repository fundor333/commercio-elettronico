#titolo Montalcini, il ricordo delle donne - Associate
MARGHERITA HACK: GRANDE FIGURA PER L'ITALIA  - "Una grande figura per l’Italia ed un esempio a difesa della ricerca nel nostro Paese": Rita levi Montalcini e’ stata soprattutto questo per l’astrofisica Margherita Hack. ‘’La conoscevo poco, l’avro’ incontrata in tutto tre o quattro volte, lavoravamo in campo diversi, ma posso dire che Rita Levi Montalcini e’ stata una grande ricercatrice’’. Hack ammira soprattutto gli inizi della carriera del Nobel: ‘’la ammiro per come ha cominciato, costretta dal nazifascismo e dalle leggi razziali a lasciare l’universita’ e ad allestire un piccolo laboratorio in casa. Si vede che aveva proprio una vocazione’’. Secondo l’astrofisica Rita Levi Montalcini e’ stata anche una grande figura per i giovani, per come si e’ sempre battuta a favore della ricerca: ‘’la scienza – ha osservato Hack – deve essere aiutata in tutti i campi per evitare che regredisca, come sta succedendo adesso. Va finanziata di piu’, soprattutto per fare speranza ai giovani. Quando mi sono laureata io si sapeva che nell’arco di tre o quattro anni chi era in gamba avrebbe avuto un posto, adesso i giovani vivono nell’incertezza’’. CARLA FRACCI: SUO MOTTO 'MAI ANDARE IN PENSIONE'  - ''L'avevo chiamata solo due giorni fa - racconta Carla Fracci -, ma non ero riuscita a parlarle perche' era ben protetta dalla sua infermiera. Rita Levi Montalcini, va detto ormai era quasi totalmente sorda e cieca, cosi' aveva una grande difficolta' nel parlare al telefono, ma la sua assistente mi aveva comunque rassicurato che stava abbastanza bene''.   E continua Carla Fracci: ''non so se e' stato un caso, ma proprio in questi giorni ho indossato una sciarpa di cachemire, beige a righine bianche, che mi aveva regalato''. La frase piu' importante che diceva sempre Rita ''era quella che la cosa migliore per un uomo e una donna era che 'non bisogna mai andare in pensione'. E lei lo ha fatto fino all'ultimo. Almeno fino a quando ha potuto''. 
 JOSEFA IDEM: SUA ETICA ESEMPIO PER NUOVA POLITICA  - L'integrità morale quasi più importante delle sue scoperte scientifiche. Josefa idem, olimpionica della canoa, mamma, atleta e donna impegnata nel sociale e in politica parla di Rita Levi Montalcini come di una donna che per l'Italia "ha rappresentato tutto": una testa pulsante idee e genialità che avrebbe ben incarnato, a 103 anni, la nuova faccia della politica. "La Montalcini rappresentava tutto per il Paese - dice all'ANSA la Idem, che, oggi candidata alle primarie del Pd, ha chiuso con l'attività agonistica dopo i Giochi di Londra - e anche per le donne. Se è possibile, forse ancor prima dei suoi meriti nella ricerca colpiva per la sua rara integrità morale e di comportamento che facevano di lei una figura politica che oggi avremmo in mente quando parliamo di rinnovamento della politica". Una figura irripetibile che ha attraversato per oltre cento anni la storia dell'Italia, portando ben oltre confine il nome dell'Italia stessa: insomma una donna che non può non stare sul podio del secolo. E naturalmente un punto di riferimento per tante generazioni di donne. "E' stata un'apripista - sottolinea la campionessa italo-tedesca - una pioniera in un ambito che ai suoi tempi era di dominio maschile".  
