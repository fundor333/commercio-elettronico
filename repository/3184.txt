#titolo Qoros per la prima volta a Ginevra, ecco la nuova 3 sedan - Prove  e Novit√† - Motori
  GINEVRA - Al salone di Ginevra, che apre i battenti oggi per la stampa internazionale, gli esordi non riguardano solo modelli, concept e tecnologie all'avanguardia ma anche i nuovi marchi. E' il caso del brand Qoros che ha scelto la vetrina elvetica per la sua prima conferenza stampa con i giornalisti di tutto il mondo. La presenza all'ottantatreesima edizione del salone sancisce infatti il debutto mondiale per il brand, nato dalla joint venture paritaria tra la cinese Chery Automobile, e Israel Corporation, holding industriale israeliana attiva a livello globale. 
Al salone dell'auto Qoros propone un'anteprima mondiale e due concept versatili che vantano una innovativa tecnologia propulsiva. Si tratta, nel dettaglio, del primo modello di serie del marchio, la berlina compatta (segmento C) Qoros 3 Sedan. 
Questo modello sbarchera' in Cina nella seconda meta' di quest'anno e successivamente debuttera' in Europa.       In occasione del lancio della Qoros 3 Sedan in Cina, saranno disponibili due motori quattro cilindri a benzina di 1.6 litri. 
Entrambi sono caratterizzati dall'iniezione diretta di carburante e dalla fasatura variabile (VVT). L'unita' ad aspirazione naturale eroga 93 kW (126 Cv) e 155 Nm di coppia massima. Dati che, nella versione turbo, salgono a 115 kW (156 Cv) e 210 Nm. Entrambe le unita' sono associate a un cambio manuale a sei rapporti, con una trasmissione automatica a sei marce a doppia frizione disponibile come optional per entrambe le motorizzazioni.       Oltre al primo modello di serie Qoros, il Salone di Ginevra 2013 fara' da sfondo anche alla presentazione della Qoros 3 Cross Hybrid Concept, crossover caratterizzata da una carrozzeria compatta a due volumi e da un sistema di propulsione ibrida. Il prototipo riprende i caratteristici temi estetici introdotti dalla Qoros 3 Sedan anticipando futuri modelli a due volumi e crossover. A livello meccanico questa vettura monta un 3 cilindri turbo a benzina di 1.2 litri che e' installato anteriormente in posizione trasversale; ci sono poi un motore elettrico al retrotreno e un'altra unita' elettrica - l'ISG, Integrated Starter Generator (motore d'avviamento e generatore integrati) - tra il propulsore a benzina e la trasmissione. 
Spazio nello stand anche per la Qoros 3 Estate Concept che esprime la visione di una variante futura con un tipo di carrozzeria, wagon, molto popolare soprattutto tra gli automobilisti europei. 
Basata sulla stessa piattaforma della Sedan, la Qoros 3 Estate Concept si distingue per la linea del tetto allungata e per l'ampio portellone posteriore. Gli elementi stilistici orizzontali enfatizzano il profilo lungo della carrozzeria, mentre i grandi cristalli laterali danno a questa familiare a cinque porte un aspetto muscoloso e slanciato. 
Tutti i modelli Qoros adotteranno anche un sistema di infotainment innovativo: sviluppato internamente da Qoros, e' caratterizzato da uno schermo touch-screen da otto pollici dotato di una fruibilita' pensata per ridurre al massimo la distrazione del guidatore che, infatti, anziche' la consueta serie di pulsanti puo' gestire le informazioni facendo scorrere le dita sul display senza distogliere lo sguardo dalla strada.  
