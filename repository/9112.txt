#titolo Diabete: non solo farmaci, i consigli per controllo glicemia - Medicina  - Salute e Benessere
  ROMA - Per controllare il diabete ci sono farmaci sempre piu' efficaci come il Dapagliflozin appena approvato dalle autorita' europee, ma da soli non basteranno, e vanno affiancati a corretti stili di vita. Lo afferma Stefano Del Prato, presidente della societa' italiana di Diabetologia (Sid). 
''Non esistera' mai un farmaco magico per controllo glicemico - spiega l'esperto - ci saranno farmaci molto efficaci ma che andranno usati sempre in associazione ad alcune regole di vita fondamentali. Prima di tutto una regolare attivita' fisica, con almeno mezz'ora di passeggiata a buon ritmo al giorno, e una maggiore attenzione alla dieta. Su questo punto c'e' da dire che troppo spesso consideriamo la dieta una punizione per il diabetico, mentre invece quello che dovrebbe seguire il paziente e' il regime alimentare che tutte le persone sane dovrebbero avere se tengono alla propria salute''. Ecco i principali consigli degli esperti per una dieta equilibrata. 
- Per riuscire a dimagrire o a gestire il peso, assumere tre pasti al giorno. Saltare un pasto non diminuira' la quantita' di cibo che si ingerisce perche', avendo molta fame, si mangera' di piu' agli altri pasti oppure ci si concederanno degli snack tra un pasto e l'altro. 
- Tutti abbiamo bisogno di assumere carboidrati a ogni pasto, ma, avendo il diabete, si dovrebbe scegliere carboidrati amidacei come pasta, pane integrale, riso o patate, non carboidrati zuccherini come torte e biscotti. 
- Prefiggersi di assumere almeno cinque porzioni di frutta e verdura ogni giorno. Si possono includere anche succhi di frutta e frullati non zuccherati. 
- Per riuscire a dimagrire, ridurre la quantita' totale di grassi presenti nella dieta. Scegliere latticini a basso contenuto di grassi, latte scremato o parzialmente scremato, e mangiare meno burro e formaggio. Provare la carne e il pesce magri e cuocere al vapore, al forno o sulla griglia invece di friggere. - Per introdurre omega-3 nella dieta, includere due porzioni di pesce grasso, come il salmone, lo sgombro o le sardine nella spesa settimanale. 
- Se si intende dimagrire, controllare l'assunzione di bevande alcoliche. L'alcol contiene molte calorie che vengono facilmente immagazzinate! Bere in modo equilibrato equivale a non piu' di due unita' al giorno per le donne e tre per gli uomini. Tenere a mente che la quantita' di alcol contenuta in molte bevande e' piu' elevata rispetto a quanto non fosse in passato. Una mezza pinta di birra contiene 1-1,5 unita' e un piccolo bicchiere di vino (175 ml) puo' contenere due unita'.  - Le bibite dolci e gassate faranno aumentare il glucosio molto rapidamente, quindi sarebbe meglio evitarle. Fare in modo pero' di bere molti liquidi (ad es. acqua o bibite dietetiche). 
- Non utilizzare quantita' eccessiva di sale nella dieta, bensi' meno di un cucchiaino al giorno (meno di 6 gr).  
