#titolo Cracovia, città dell’anima  - Itinerari - In Viaggio
  ( di Marzia Giglioli) 
 Lonely Planet l’ha incoronata quest’anno la città più romantica del mondo,così Cracovia scalza nella classifica le altre città offrendo atmosfere suggestive e intense con i suoi monumenti ed edifici di grande bellezza, per i quali è stata inserita nell’elenco dell’Unesco. 
 C’è poi la Cracovia dell’anima, un itinerario nella città di Karol Wojtyla che lo vide vescovo per circa 15 anni. E il pensiero non può non allargarsi in queste ore a Papa Ratzinger che è stato per anni il braccio destro di Wojtyla e che ora si appresta ad iniziare la sua nuova vita di Pontefice emerito. L’ itinerario inizia nel l quartiere Debniki, dove Wojtyla andò ad abitare all’età di 18 anni insieme a suo padre in via Tyniecka 1. Nella città Vecchia c’è l’Università Jagellonica, una delle più antiche d’Europa, dove il futuro papa studiò filosofia e dove poi tornò per insegnare Etica. Non lontano dal Rynek in via Franciszkanska 3, c’è il Palazzo del Vescovo con la sua famosa finestra dalla quale Giovanni Paolo II si affacciava quando tornava in patria per salutare i fedeli. 
 E poi ci sono poi le tante chiese che lo videro pregare : in San Stanislao , celebrò la sua prima messa; la basilica di San Floriano fu la sua chiesa parrocchiale,mentre la chiesa delll'Arca del Signore, è conosciuta per il suo alto valore simbolico. Sorge nel quartiere periferico di Nowa Huta che per il regime doveva rappresentare il luogo ideale del socialismo, nato per ospitare migliaia di operai delle acciaierie di Cracovia. Ci vollero circa 20 anni di lotte con il governo per realizzare questa chiesa dalla posa della prima pietra che avvenne nel 1967 con l’allora vescovo Wojtyla Cracovia è sicuramente città colta e sentimentale.Più di 100.000 studenti frequentano l’antica università e questo rende la città la verà capitale culturale della Polonia Ma quello che colpisce è che appena si arriva, si ha subito l’impressione di essere accolti e di non essere estranei. 
 Si cammina tra palazzi storici e musei, assaporando la sua fisionomia ordinata ed affascinante. Si scoprono i suoi piccoli locali, nascosti nei vicoli che conducono alla grande Piazza del Mercato, dove domina solenne e silenziosa la bellissima Chiesa di Santa Maria, che custodisce all’interno una pala d’altare in stile gotico, opera dello scultore Wit Stowsz di Norimberga. Si percorre il Tratto Reale, che inizia dall’antica Porta Florianska e passa attraverso la Piazza per poi continuare in via Grodzka che è una delle più belle strade di Cracovia e si arriva fino Castello di Wawel. Si cammina e ci si perde tra vecchie librerie e antichi caffè che conservano atmosfere eleganti, spesso si sente nelle strade il suono dei violini, esce da qualche finestra o da qualche locale e come ad alimentare l’illusione di un tempo che si è fermato, ancora si vedono vecchie carrozze sfilare tra gli edifici storici che si affacciano su una modernità mai troppo invadente 
 . Anche nel quartiere ebraico Kazimierz si alternano immaginazioni e atmosfere.. Si passa dal vociare divertito dell’antico Mercato dei Panni (Sukiennice) al silenzio ricco di colori improvvisi di alcune piccole strade, come il rosso delle tappezzerie di alcuni locali storici. Per una pausa ci si ferma nei pub caratteristici, come l’Alchemia, a pochi passi dalla Vecchia Sinagoga. 
    
