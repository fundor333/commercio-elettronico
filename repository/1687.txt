#titolo L'effetto domino del buco dell'ozono - Terra e Poli - Scienza&Tecnica
  Il buco dell'ozono ha alterato la circolazione dei venti e delle acque oceaniche nell'emisfero sud, con importanti conseguenze per il clima globale: a scoprire questo 'effetto domino' sono due studi indipendenti pubblicati sulla rivista Science. 
Il primo studio, condotto dall'università della Pennsylvania, dimostra come l'assottigliamento dello strato di ozono sopra l'Antartico sia la principale causa dello spostamento verso Sud dei venti occidentali che si è verificato nei decenni passati nell'emisfero australe. Grazie a nuovi modelli climatici che studiano i venti nel breve termine, i ricercatori guidati dalla metereologa Sukyoung Lee sono riusciti a stabilire che l'ozono è responsabile di oltre il 50% dell'alterazione della circolazione dei venti nell'emisfero Sud, mentre l'effetto dei gas serra sarebbe più marginale. ''Comprendere la differenza tra questi due fattori -  spiega Sukyoung Lee - è fondamentale per prevedere quello che accadrà quando il buco dell'ozono si richiuderà'. 
La seconda ricerca, coordinata dalla Johns Hopkins University di Baltimora, dimostra invece come questa alterata ventilazione abbia modificato anche la circolazione delle acque negli oceani del Sud. I ricercatori lo hanno verificato analizzando la distribuzione nelle acque di una sostanza (CFC-12) che proviene dall'atmosfera e che quindi è maggiormente concentrata nelle acque superficiali. I risultati delle analisi mostrano che le acque che si originano nelle fasce più superficiali alle latitudini subtropicali si stanno infiltrando nelle profondità oceaniche più di quanto non accadesse 20 anni fa, mentre l'esatto opposto accade per le acque che si originano a latitudini maggiori. Questo ovviamente determina un'alterazione della circolazione del carbonio, dell'ossigeno e dei nutrienti: come un vero effetto domino, ciò potrebbe alterare la quantità di anidride carbonica in atmosfera e avere un impatto sul clima globale.  
