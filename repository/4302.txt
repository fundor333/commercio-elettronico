#titolo Abolire Mibac, proposta choc Giornale arte  - Cultura e Tendenze
Abolire il Mibac così com'é oggi: il ministero della cultura si occupi solo della produzione (il contemporaneo) e un'Autorità di altissimo livello (controllata dalla Presidenza della Repubblica) della tutela del patrimonio. Dopo una campagna elettorale nella quale la cultura è stata la grande assente e con la formazione del nuovo governo che sembra ogni giorno più difficile, rispunta una vecchia e impopolare proposta choc, che il Giornale dell'Arte mette oggi in prima pagina. A formularla, inserendosi idealmente nel dibattito aperto qualche settimana fa da Ernesto Galli Della Loggia e Roberto Esposito, è Benedetto Marcucci, giornalista e scrittore con un passato di capo ufficio stampa al ministero dei Beni culturali e consigliere, per due legislature, della presidenza della commissione cultura della Camera. Punto di partenza la constatazione che nei suoi quasi 40 anni di vita il Mibac ha vissuto difficoltà crescenti con "centinaia di milioni di euro persi in residui passivi o, peggio ancora, spesi male". Insomma, un fallimento di cui prendere atto per cambiare pagina. 
 Da qui la proposta di un ministero della cultura che si occupi solo della produzione culturale ovvero di tutto ciò che é contemporaneo. "Con una regola fondamentale: finanziare solo strutture, luoghi di produzione e lasciare all'iniziativa e alle erogazioni private (attraverso finanziamenti diretti, incentivati da una fiscalità di vantaggio) le produzioni nelle varie discipline culturali". Viceversa, la tutela del patrimonio verrebbe affidata ad "un'Autorità, sotto l'egida della Presidenza della Repubblica, completamente svincolata quindi dal potere esecutivo". Una struttura per nulla burocratica, sottolinea Marcucci, "con una gestione contabile trasparente, composta da persone di indiscutibile autorevolezza scientifica, che agiscano con procedure semplici ed eseguano interventi stabiliti in base a priorità conclamate, che escludano scelte arbitrarie, clientelari e mediatiche, oggi troppo diffuse". I funzionari di questa Autorità - la cui creazione comporterebbe una profonda trasformazione delle attuali soprintendenze (e per la realizzazione della quale sarebbe indispensabile una controriforma dell'articolo V della Costituzione) - dovrebbero essere selezionati con concorsi aperti agli stranieri. Per finanziarla "un'adeguata quota fissa, stabilita per legge nel bilancio dello Stato, cui si potrebbero aggiungere finanziamenti privati non solo italiani, agevolati da procedure burocratiche e fiscali semplificate".  
