#titolo Camerun - Mondiali Sudafrica
  Li chiamano i 'leoni indomabili' e non e' un caso. Un esempio? Il Camerun partecipa per la 6/a volta assoluta nella propria storia calcistica ad una fase finale della Coppa del mondo. La prima, nel 1982, fa parte ancora oggi dell'immaginario collettivo: i camerunesi si affacciarono per la prima volta sul palcoscenico iridato in Spagna, nel Mondiale vinto dall'ItalBearzot. La selezione africana era inserita proprio nel girone eliminatorio degli azzurri, contro i quali usci' a testa alta dal confronto diretto disputato a Vigo, terminato 1-1. 
 
Il Camerun di oggi e' una delle selezioni piu' quotate in senso assoluto, tra quelle africane: e' forte, solida, compatta, e' formata da calciatori che hanno acquisito profonde esperienze pedatorie un po' in tutti i campionati. La stella e' l'interista ed ex barcellonista Eto'o, ma sono numerosi gli elementi di valore a disposizione del ct francese Paul Le Guen che, stanco della Ligue 1 e dei successi sulla panchina del Lione pigliatutto, ha accettato questa nuova avventura-scommessa, estremamente stimolante, oltre che affascinante. 
 
Il Camerun affrontera' la fase finale di Sudafrica 2010 con l'obiettivo di ritagliarsi uno spazio ben definito nella geografia del calcio mondiale e magari con il sogno (proibito) di migliorare il piazzamento di Italia '90, quando arrivo' addirittura a disputare i quarti di finale contro l'Inghilterra, perdendoli addirittura dopo essersi trovato in vantaggio per 2-1 nei supplementari. 
 
Andare avanti, nella semifinale contro la Germania a Torino, sarebbe stato un risultato magnifico, formidabile, per i 'leoni indomabili' d'Africa che ancora schieravano due mostri sacri come Roger Milla ed il portiere Thomas N'Kono, il cui stile ha segnato un'epoca, facendo impazzire i ragazzini di tutti i continenti (fra i quali anche il futuro numero 1 del mondo Gigi Buffon).  
Il Camerun pratica un calcio veloce, senza fronzoli, esibendo un 4-3-3 molto elastico, che prevede Emana, Idrissou e lo spauracchio Eto'o sulla linea degli attaccanti, davanti a Mbia, Makoun e Song. Nella Coppa d'Africa dello scorso gennaio, il cammino del Camerun si e' fermato ai quarti, dove i 'leoni' sono stati sconfitti dall'Egitto che poi avrebbe rivinto il titolo continentale. Ma al Mondiale, si sa, il Camerun riesce a trasformarsi. 
Â   
