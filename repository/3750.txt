#titolo Istanbul che non ti aspetti. Sulle tracce dei genovesi - Cultura - In Viaggio
  ( Di Silvia Gasparetto) 
 Dalla pogaca (focaccia) alla Torre di Galata, a spasso nel quartiere fondato dalla Repubblica marinara, che conquistò anche Mazzini e Garibaldi Non si respira solo profumo d'oriente passeggiando per le vie di Istanbul. Dopo aver omaggiato i due simboli indiscussi della città degli imperi, Santa Sofia (che oggi si vorrebbe fare tornare attivo luogo di culto islamico) e la Moschea Blu eretta dal Sultano a dimostrazione della magnificenza dell'Islam, con un po' di tempo in più e la voglia di esplorare chi ama la ricerca di percorsi insoliti può scoprire anche le tracce di un Occidente che ha trovato casa nella Polis (la Città, come ancora la chiamano i Greci) e vi ha proliferato con attività e commerci. 
 Dopo una obbligatoria capatina al Gran Bazar, con il suo caleidoscopio di drappi, stoffe, tappeti e lampade, attraversando a piedi il Ponte di Galata, senza disturbare decine di pescatori che lanciano i loro ami sul Corno d'oro, fiordo che taglia in due la Istanbul europea, si arriva infatti a Pera ('al di la', per l'appunto in greco), detto anche Galata, oggi Beyoglu. Il quartiere dei genovesi. Dove anche il genovese Giuseppe Mazzini soggiornò, insieme a Giuseppe Garibaldi (che si fermò a Galata per tre anni) fondando la 'Societa' Operaia' che ancora oggi e' attiva e che presto diventerà un museo della 'genovesita' '.  'Al di là ' del Corno d'oro, e affacciati dall'altro lato sul Bosforo, i genovesi nel Medioevo avevano sistemato i loro affari in una delle colonie più fiorenti della Superba Repubblica di Genova. 
 Un fazzoletto di terra tenuto stretto anche con l'arrivo del sultano con il quale i mercanti genovesi firmarono subito una sorta di concordato: addio al podestà ma via libera ai commerci. Galata divenne così la terra franca, il quartiere degli stranieri e oggi e' uno dei municipi più vitali e multietnici della Citta', con la sua elegante Istiklal Caddes, con le sue boutique, i ristoranti, i locali alla moda, gli artisti e gli storici tram rossi, reinstallati negli anni Ottanta (lungo la ‘Gran Via di Pera’, come la chiamavano i genovesi, fino al 23 febbraio si può visitare, alla Sanat Galerisi, una mostra del fotografo Stefano Goldberg, omaggio a Genova, in vista di un gemellaggio tra la città e il municipio di Beyoglu - per informazion i www.visitgenoa.it ). 
 E con le tracce dei genovesi ancora vivide, come la Torre di Galata, eretta nel 1348 nel cuore fortificato del quartiere (fortificazione ovviamente proibita dai Bizantini, ma operata comunque dai genovesi). Alle spalle la torre, scendendo sulla destra per la Galata Kulesi, vicolo stretto come la maggior parte in questo quartiere, in continuo saliscendi che ricorda i carruggi della 'madrepatria', si incontrano l'antico Palazzo del Podestà e la piccola chiesa dei Santissimi Apostoli Pietro e Paolo, costruita dai frati domenicani su un terreno donato da una famiglia genovese dopo essere statti 'sfrattati' dal Sultano, che trasformò la chiesa originale in moschea. Nel cortile i frati coltivano ancora il basilico, e insegnano a fare il pesto. Ma altri sapori italo-genovesi si possono riscoprire, accanto al locale, diffusissimo, succo di melograno, ad esempio nella 'pogaca', che altro non e' che la focaccia, o i 'borek' e tutte le torte salate vendute a ogni angolo che ricordano la torta Pasqualina. Scendendo ancora si possono vedere resti delle antiche mura di cinta, riscoperte grazie ai lavori per il nuovo ponte per la metropolitana, su cui spiccano gli stemmi di alcune famose casate genovesi come quella dei Doria. Ma molte famiglie arrivarono a Istanbul per non fare mai più ritorno, come i Draperis (che si incontrano visitando la Chiesa di Santa Maria Draperis appunto). 
 Tornando verso Sultanahmet non può mancare una puntata al mercato del pesce, lungo il corso del Corno d'Oro ai piedi del Ponte di Galata, con le sue friggitorie che ricordano quelle genovesi. E riattraversato il ponte si può perfino tentare l'acquisto di sanguisughe, esposte in bella vista fuori dal famoso Mercato delle Spezie e ancora utilizzate per le loro proprietà terapeutiche.  
