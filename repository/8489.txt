#titolo In Italia 12 mln over 65, ma solo 30% in vacanza - In Viaggio
  Gli over 65 sono in Europa 86 milioni, ovvero il 17% della popolazione, e tra loro risulta che più del 40% ha effettuato una vacanza con pernottamento superiore alle 4 notti. Una percentuale destinata ad aumentare in modo esponenziale entro il 2050. In Italia questa schiera di ultrasessantacinquenni è pari a 12 milioni, ma solo il 30% ha usufruito di una vacanza con quelle caratteristiche.      Di questo tema e di molto di altro si discuterà a Viterbo dal 2 al 5 marzo in occasione della la XIII edizione della Borsa del Turismo Sociale ed Associato (BTSA) nel corso della quale 90 buyer in rappresentanza di Cral, dopolavori, associazioni culturali, sportive, religiose si confronteranno con gli operatori dell'offerta nazionale. 
 Alcuni di questi buyer verranno dall'estero, in particolare dalla Germania e dal Nord ed Est Europa.Tra il 2006 e il 2011, rivela Eurostat, di fronte ad una grave crisi economica, il segmento degli ultra 65enni ha contribuito significativamente alla salvezza del settore turistico: mentre infatti le altre fasce di popolazione hanno ridotto i propri viaggi, nel 2011 ha viaggiato un 10% di anziani in più rispetto al 2006. Non solo: nel 2011 gli over 65 hanno fatto il 29% in più di viaggi rispetto a cinque anni prima e hanno trascorso il 23% in più di notti fuori casa per motivi turistici. Le loro spese, poi, sono cresciute del 33% e hanno rappresentato il 20% di tutte le spese dei viaggiatori europei (nel 2006 le spese del 'segmento anziano' erano pari al 15%).     Nel 2011 per i viaggi di lunga durata gli over 65enni hanno speso 1.344 euro a testa mentre le altre fasce d'età ne hanno spesi 1.203; in particolare, mentre la spesa del segmento di età compreso tra i 45 e i 64 anni è rimasto stabile, è caduta verticalmente la spesa della popolazione d'età compresa tra i 25 e i 44 anni. 
 La spesa media per viaggio, per gli over 65 è invece di 401 per i viaggi domestici e di 934 euro per quelli all'estero.     Nel 2011 la popolazione residente in Europa ha effettuato 473 milioni di viaggi di 4 o più notti; 91 milioni di questi riguardavano over 65 anni, 59 milioni effettuati negli Stati membri di appartenenza e 32 milioni all'estero. Di preferenza questa categoria di turista si rivolge ad associazioni culturali, organizzazioni religiose e cral aziendali. L'offerta è caratterizzata prevalentemente da viaggi organizzati e di gruppo e la tipologia varia dai soggiorni termali e terapeutici al turismo religioso, culturale, enogastronomico, a quello "verde" fino alle "gite tutto compreso". 
   
   
   
    
