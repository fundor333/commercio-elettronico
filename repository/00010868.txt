#titolo I primi topi nati da ovuli fabbricati in provetta - Biotech - Scienza&Tecnica
  Sono nati i primi cuccioli di topo generati grazie ad ovuli 'fabbricati' in provetta a partire da cellule staminali. Il risultato, pubblicato su Science, è stato ottenuto dai ricercatori giapponesi dell'università di Kyoto e apre nuove prospettive per il trattamento dell'infertilità nell'uomo.  
   I topi 'figli' delle staminali, immortalati in alcuni scatti mentre ricevono le prime premurose cure dalle madri, sono nati in ottime condizioni di salute e, una volta cresciuti, hanno dimostrato di essere a loro volta fertili. La loro nascita rappresenta il coronamento di un progetto di ricerca che puntava a ricostituire la fertilità femminile in provetta grazie alle staminali, ricalcando il percorso che gli stessi ricercatori giapponesi avevano già seguito in passato per gli spermatozoi.  
   In questo nuovo esperimento, i biologi guidati da Mitinori Saitou hanno provato a 'fabbricare' degli ovuli di topo partendo da due tipi di cellule staminali: quelle embrionali, che hanno la capacità di differenziarsi dando origine ad ogni tipo di tessuto, e le staminali pluripotenti indotte (Ips), ottenute riprogrammando il Dna di cellule adulte già specializzate. 
   Le cellule staminali sono state geneticamente modificate per diventare del tutto simili alle cellule germinali primitive che danno origine alle cellule riproduttive (in questo caso agli ovuli), e sono state messe in coltura insieme ad alcune cellule prelevate dalle ovaie di topo. I ricercatori hanno cosìricostituito un ovaio in provetta, che è stato poi trapiantato in femmine di topo a livello dell'ovaio o del rene. Qui le cellule hanno continuato ad evolversi fino a diventare ovociti maturi e completamente funzionanti.  
   Per valutare possibilità e limiti di questa tecnica, i ricercatori hanno quindi isolato gli ovuli e li hanno sottoposti ad una procedura per la fertilizzazione in provetta: sono così riusciti a dare vita a diverse cucciolate di topi in salute e a loro volta fertili. 
   Questo è il secondo obiettivo centrato dal gruppo di ricercatori di Kyoto, che l'anno scorso aveva annunciato sulla rivista Cell di aver ottenuto altri cuccioli di topo sani grazie agli spermatozoi prodotti con un procedimento simile a partire da cellule staminali.  
