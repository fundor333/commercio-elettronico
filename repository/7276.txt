#titolo Rosetti consegna nuova nave alla Fratelli D'amato - Shipping e Cantieri - Mare
   (ANSA) - RAVENNA, 9 MAR - A poco più di un anno dall'inizio dei lavori, la  Rosetti Marino SpA  di Ravenna ha consegnato alla  Fratelli D'Amato  di Napoli la nuova Platform Supply Vessel  'FD Unbeatable'  - ultima nata della società ravennate presieduta da Medardo Ranieri - costruita per la Società d'armamento del Cavaliere del Lavoro Luigi D'Amato. 
 Prima di assumere l'attuale nome, 'Unbeatable' è stata registrata come nave in costruzione alla Capitaneria di Porto di Ravenna, col nome provvisorio di 'C.108 Rosetti'. Più lunga di sette metri delle precedenti otto 'sorelle', l'Unbeatable è lunga 82 metri, larga 16, con una portata lorda di 3400 tonnellate, propulsa da due eliche a passo variabile di circa tre metri di diametro, poste all'estremità di linee d'assi azionate da due motori diesel General Electric della potenza di 5580 kW, pari a circa 7600 CV. 
 La velocità massima é di circa 14 nodi, l'autonomia di circa 3.500 miglia, con una grande manovrabilità, garantita da quattro eliche trasversali 'bow-thrusters' azionate dai computer di bordo. Adotta inoltre, per la prima volta su queste costruzioni, un dispositivo 'dual-frequency' che consente un risparmio di combustibile del 10% circa, nei viaggio di trasferimento, quando si naviga in 'modalita' 50 Hz'. L'Unbeatable dispone dell'elevata ingegneria, automazione e tecnologia Rolls-Royce Marine, che le consentono di operare in piena sicurezza in ogni condizione meteomarina, nelle attività di assistenza e di carico/scarico attrezzature, dalle piattaforme petrolifere dei mari più difficili. Dopo la consegna a Ravenna, l'Unbeatable è destinata al porto di Aberdeen, in Scozia, dal quale darà supporto ed assistenza alle piattaforme offshore del Mare del Nord.  
