#titolo Con sci e pelli di foca al Mont Colmet -  ITINERARI
  (ANSA) - AOSTA, 9 FEB - La gita scialpinistica al Mont Colmet si sviluppa in un itinerario molto bello, selvaggio e poco frequentato, offrendo dalla cima una vista grandiosa. 
L'escursione e' consigliata a buoni sciatori e il periodo migliore per effettuarla va da marzo ad aprile. La partenza e' ad Arpy, raggiungibile dalla strada che da Morgex sale verso il col San Carlo. La durata della salita e' di circa quattro ore e mezzo (dislivello di 1.324 metri), con alcuni tratti ripidi da affrontare. 
La descrizione del percorso: da Arpy seguire la pista di fondo, continuare nella stessa direzione tenendosi sulla destra, fino ad arrivare al lago che va costeggiato fino ad arrivare ad un secondo pianoro; a questo punto si puo' salire a destra per poi attraversare un tratto ripido verso sinistra oppure risalire direttamente un canale a sinistra della cascata. Una volta raggiunto il lago di Pietra Rossa, si continua a destra aggirando un costone di roccia e si affronta il pendio che porta al colle ove è posto il ricovero Chabloz. Il tratto finale va percorso a piedi in direzione sud. (ANSA).  
