#titolo A scuola di tacchi alti, esercizi e camminata punta-tacco - Stili di vita - Salute e Benessere
  Non solo 12 centimetri, i tacchi delle scarpe arrivano a 15 col plateau. Non facile mantenere un'andatura felina, agile e disinvolta come le modelle in passerella. Indossare regolarmente una scarpa col tacco molto alto, invece, fa male alla salute dei piedi, alla postura ed alla colonna vertebrale. ''I problemi estetici e posturali collegati ad una camminata non armonica sui 'trampoli' si possono prevenire attraverso specifici esercizi che migliorano la capacita' di muoversi in equilibrio e con equilibrio'' spiega Sonia Menichetti, un passato di indossatrice, organizzatrice di eventi a Bologna ed ideatrice degli stage 'fashion training' per imparare a camminare sui tacchi alti. Il primo corso invernale comincia a Cremona presso il Dellearti Design hotel il prossimo febbraio, ma gli appuntamenti proseguiranno fino alla primavera in altri hotel sparsi per la penisola. ''I corsi sono condotti da ortopedici specialisti in postura ed esperti di immagine che insegnano anche a imparare una camminata ideale sui tacchi'' precisa Menichetti. Gli insegnanti anticipano qualche trucco: ''Non imitare la camminata delle modelle durante le sfilate perche' seguono una 'marcetta' con cui, sollevando le gambe simulando una marcia, riescono a mantenere l'equilibrio in velocita'. Adottare invece la tecnica della camminata punta-tacco e non viceversa, per camminare in equilibrio puntare una linea retta immaginaria. Scegliere calzature con tacco alto ma spesso, evitare i tacchi a spillo, scegliere pellami morbidi per tomaia e suola. Il plateau e' anche confortevole perche' non fa avere contatto diretto col suolo attutendo l'impatto della pianta del piede. Evitare inoltre di camminare su strade in pave', lastricate, con griglie o sanpietrini. E soprattutto avere un doppio paio di calzature, uno rasoterra pronto in borsa per cambiarle ed evitare di superare il limite di tollerabilita' personale da tacco alto''.  
