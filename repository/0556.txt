#titolo Vela: Volvo Ocean Race 2014, prima tappa in Brasile - Nautica e Sport - Mare
  Recife, Brasile, 17 gen -­ Lo stato brasiliano di  Pernambuco  avrà un team sulla linea di partenza della prossima  Volvo Ocean Race ,il giro intorno al mondo a vela e in equipaggi,  e la sua capitale,  Recife , ospiterà la prima tappa del giro del mondo a vela in equipaggio, la cui partenza è fissata per la seconda metà del 2014 da Alicante, in Spagna. 
 Lo annuncia l'organizzazione della regata precisando che il team di Recife diventa quindi il secondo ad essere annunciato ufficialmente per la dodicesima edizione della Volvo Ocean Race, dopo quello tutto femminile SCA reso noto nel 2012. Maggiori dettagli sull'equipaggio, inclusa l'identità dello skipper, saranno resi noti a breve. La regata raggiungerà Recife nella seconda metà di ottobre, le date precise verranno comunicate il mese prossimo. L'ultimo team verdeoro a partecipare alla Volvo Ocean Race fu Brasil 1 nell'edizione 2005/06 con lo skipper Torben Grael e l'attuale CEO della regata Knut Frostad imbarcato come componente dell'equipaggio in alcune tappe.  La storia della Volvo Ocean Race in Brasile data dal 1973 quando la prima edizione di quella che ai tempi si chiamava Whitbread Round the World Race fece tappa a Rio de Janeiro. Il giro del mondo visitò Rio anche nella seconda edizione del 1977/78 e in seguito negli anni 2001/02, 2005/06 e 2008/09, mentre nel 1997/98 la regata fu ospitata da São Sebastião e nell'edizione scorsa del 2011/12 fu la località di Itajaí a essere sede di tappa.I rimanenti porti e la rotta completa verranno annunciati nel corso delle prossime settimane, i dettagli finali con le date precise e le distanze invece a metà febbraio.  
