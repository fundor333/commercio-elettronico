#titolo Napoli presenta l'America's Cup, 6 giorni di regate  - In Viaggio
   Un grande evento sportivo non solo per Napoli e per l'Italia, ma per il mondo intero che, per sei giorni, avrà gli occhi puntati sulle acque del Golfo. A Bit, la Fiera internazionale del Turismo la città di Napoli, assieme alla Provincia, alla Regione Campania e alla Camera di Commercio ha presentato la tappa dell'Americàs Cup World Series 2012-2013, che si terrà anche quest'anno nel capoluogo partenopeo, dal 16 al 21 aprile, un giorno di regate in più rispetto allo scorso anno. La tappa di Napoli sarà l' unica delle World Series del 2013. 
   Ospite d'onore Tom Ehman, Vice Commodoro del Golden Gate Yacht Club, il club del Defender, l'attuale detentore dell'American's Cup, Oracle team Usa, che ha speso parole di grande apprezzamento per la tappa napoletana della Coppa: "In questo momento stiamo usando le immagini scattate lo scorso anno a Napoli per pubblicizzare la Coppa America che si terrà a San Francisco in settembre. Quella di Napoli, infatti, è la miglior regata che io abbia mai visto: la baia è un anfiteatro naturale e l'acqua e il vento del Golfo, poi, rendono l'atmosfera davvero magica". 
   "Lo scorso anno ben 500mila persone hanno assistito all'evento - ha detto Mario Hubler, amministratore unico di Acn, la società che si occupa della programmazione, organizzazione, gestione e realizzazione dell'evento - e addirittura da tutto il mondo arrivava un Tweet al secondo dedicato sia alla gara sia allo splendido Golfo che le fa da cornice". L'American's Cup ha permesso anche al territorio di mantenere in positivo il suo trend turistico, in controtendenza rispetto al resto del Paese: "Non è un caso che, mentre il tasso occupazionale delle camere d'albergo italiane sfiorava il -8,7%, Napoli registrava un +2,6%", ha commentato Stefano Caldoro, presidente della Regione Campania, secondo cui le ricadute derivanti dall'evento quest'anno saranno quattro o cinque volte più alte rispetto agli investimenti pubblici utilizzati per finanziare la gara, pari a dieci milioni di euro stanziati in parte anche dal fondo europeo.    
   Orgoglioso di presentare la regata anche il sindaco di Napoli, Luigi de Magistris: "La regata - ha detto - ha fatto da apripista per altri importanti eventi sportivi in città come la Coppa Davis e il Giro D'Italia. E' stato un importante banco di prova per dimostrare che siamo all'altezza di eventi di grande portata. Ora ci aspettiamo di fare ancora meglio". 
   Concorda Maurizio Maddaloni, presidente della Camera di Commercio di Napoli, che ha spiegato gli obiettivi dell'evento: "Attrarre grandi investimenti e, nello stesso tempo, far recuperare ai napoletani il senso della loro città". "Questa é l'immagine positiva di Napoli che vogliamo veicolare" ha aggiunto Antonio Pentangelo, presidente della Provincia.  
