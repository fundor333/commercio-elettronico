#titolo Eating planet 2012, 1/o libro Barilla Center - Libri - Terra&Gusto
  - BOLOGNA - Oltre un miliardo di obesi, o sovrappeso, convivono sulla terra con un numero equivalente - 925 milioni - di persone che non hanno accesso a sufficienti risorse alimentari. E' uno dei paradossi che ruota attorno al tema del cibo. Vere e proprie distorsioni del sistema alimentare globale, che potrebbe nutrire tutti gli esseri umani presenti sul Pianeta, se non fosse che un terzo dell'intera produzione alimentare viene utilizzata per i circa tre miliardi di animali d'allevamento. 
Partendo da queste contraddizioni, "responsabili di insostenibili disuguaglianze", il Barilla Center for Food and Nutrition (Bcfn) presenta Eating Planet 2012, il primo libro del think thank emiliano, realizzato in collaborazione con WorldWatch Institute ed edito da Edizioni Ambiente. 
Il volume, in libreria dal 26 aprile ma scaricabile in formato ebook dal 22 aprile, ospita gli interventi di Mario Monti, Vandana Shiva, Raj Patel, Carlo Petrini e Shimon Peres. 
Nel corso dell'anno sarà presente ai principali appuntamenti nazionali dedicati a cultura, scienza, letteratura e sviluppo sostenibile, dal Salone Internazionale del Libro a Terra Madre di Torino. I suoi temi, inoltre, saranno al centro del 4/o International Forum on Food and Nutrition, il più importante appuntamento nazionale dedicato al tema dell'alimentazione e della nutrizione in programma il prossimo novembre a Milano.  
