#titolo Pesca: San Benedetto ricorda vittime affondamento 'Rodi' - Ambiente e Pesca - Mare
  (ANSA) - SAN BENEDETTO DEL TRONTO (ASCOLI PICENO), 23 DIC - Le vittime del mare, pescatori e marinai di ogni tempo, sono state commemorate oggi a San Benedetto del Tronto  (Ascoli Piceno), a 42 anni dall'affondamento del motopeschereccio oceanico Rodi. Il vanto della marineria locale, inghiottito dalle onde nella notte fra il 23 e il 24 dicembre 1970 al largo di Porto San Giorgio, mentre rientrava a San Benedetto da Venezia sfidando il mare forza 8. A bordo c'erano 16 uomini di equipaggio: nessuno sopravvisse. 
La cerimonia si e' tenuta nell'area portuale, organizzata dal Circolo dei Sambenedettesi. Il tema di quest'anno era quello di lavoratori bambini e ragazzi che hanno affrontato il mare come mozzo, giovane di macchina o pescatore, ma non hanno mai fatto ritorno in porto. Erano presenti il sindaco Giovanni Gaspari, il presidente del Consiglio comunale Marco Calvaresi, il comandante della Capitaneria di porto Michele Castaldo, parlamentari e amministratori locali. Dopo la deposizione di una corona di fiori davanti al monumento 'Il mare, il ritorno' di Paolo Annibali, c'e' stata una benedizione del parroco della Chiesa Madonna della Marina. 
''Questo momento di riflessione sugli eventi luttuosi che hanno investito il comparto marittimo e la cittadinanza tutta nel corso degli anni - ha detto il sindaco - deve essere seguito da un maggiore impegno di noi amministratori affinche' si investa sull'economia che viene dal mare che, oggi piu' che mai, necessita di innovazione per far si' che la sicurezza sia sempre la priorita'''. (ANSA).  
