#titolo Usa agli ottavi, America urla 'gooooooaaaaaal' - Visto da...
  (ANSA) - WASHINGTON - ''Goooooooaaaaaaal for the Usa'': inaspettato, sorprendente e in qualche misura liberatorio per quanti in America amano il calcio, e' questo - oggi - il titolo di prima pagina del piu' importante quotidiano nazionale americano, Usa Today.  (ASCOLTA L'AUDIO)  La vittoria della nazionale Usa sull'Algeria ai Mondiali in Sudafrica ha avuto un effetto dirompente sull'immaginario sportivo americano, ha 'sdoganato' il calcio in un Paese fino a ieri restio ad infiammarsi per uno sport giudicato troppo poco maschio.    Il gol di Donovan ha infiammato nel profondo l'emozione sportiva degli americani, e per la prima volta nella storia del 'soccer' una partita di calcio e' stata fonte di autentica emozione collettiva. Non a caso tutti i mezzi di informazione dedicano oggi copertine e prime pagine allo storico 1-0 sull'Algeria, e la partita viene definita ''il piu' epico incontro di tutti i tempi'' (New York Post), ''il momento di svolta del calcio americano'' (CNN), un' ''American Beauty'' (Daily News). 
   
 Per questo il titolo cosi' sudamericano scelto da Usa Today, quotidiano che normalmente riserva la sua attenzione alla politica e alla cronaca nazionali, e' emblematico del sentimento collettivo suscitato dal gol di Landon Donovan. Nonostante la giornata di ieri abbia riservato notizie clamorose sul piano della cronaca politica, prima fra tutte la rimozione del generale Stanley McChrystal da parte del presidente Obama, Usa Today urla questo titolo sopra alla foto di prima pagina: ''Goooooooaaaaaaal for the Usa''. stampato proprio cosi', con sette 'o' e sette 'a', per esprimere una passione che solo i telecronisti latinoamericani sono soliti avere e che per un giorno ha invece contagiato milioni e milioni di americani. 
   
 ''Per la prima volta un gioco straniero sembra essere cosi' americano'' commenta il New York Times, mentre la CNN, che da ieri ha raddoppiato i suoi servizi dedicati al calcio, si chiede: ''Donovan ha definito un momento chiave nella storia del nostro calcio. Forse che d'ora in poi il 'soccer' 'tira' anche da noi?''.    A giudicare dall'entusiasmo che la partita ha suscitato in migliaia di pub, ristoranti e locali in tutto il Paese, da New York a Los Angeles, da San Francisco a Chicago, la risposta e' inevitabile: ''si''. I tifosi in festa che si abbracciano per strada sono secondo il tabloid New York Post l'immagine di una ''America Beauty'' mai vista in precedenza.  
