#titolo Cori razzisti, Juve teme squalifica  - Calcio
Giaccherini mette a segno il gol dello scudetto che si avvicina, ma il finale di campionato della Juventus si arricchisce anche di un motivo in più di preoccupazione: lo Stadium, diffidato, rischia la squalifica a causa dei cori razzisti che anche oggi si sono registrati, all'indirizzo di Balotelli e del Napoli. Si era ancora sullo 0-0 quando dalla curva Scirea si sono levati cori contro l'attaccante milanista (quello più gettonato, del "se saltelli..." e l'altro, di spessore molto più razziale, riferito alla sua pelle e agli italiani di colore). 
 Ma non basta: l'idiozia tifosa ha invocato addirittura due vulcani, il Vesuvio (c'é da immaginarsi il perché, visto che il Napoli stava perdendo) e l'Etna (in campo c'era il Catania), chiamati a "lavare" l'onta del nemico sportivo. La Juventus tace, visibilmente imbarazzata: lo speaker non è intervenuto per chiedere l'immediata cessazione dei cori, anche perché sono durati complessivamente non più di un paio di minuti e poi sono subito cessati. Dopo le precedenti multe (e conseguente diffida) per analoghi episodi, dell'impianto juventino, adesso la recidiva mette seriamente a rischio la disputa in casa della prossima partita, quella con il Pescara, che potrebbe risultare determinante per la corsa scudetto.  
