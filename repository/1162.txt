#titolo Berlusconi, da pm Md azioni eversive Anm, tutti magistrati fedeli a Costituzione  - Politica
ROMA - Silvio Berlusconi torna ad attaccare una parte della magistratura che "é molto ben classificata e che svolge un'attività criminale". Se la prende in particolare con Md che "svolge un'attività eversiva nel Paese e di cui - dice - ho le prove". Ecco perché serve una pre-commissione per verificare questi fatti". 
 BERLUSCONI, PM MI IMPEDISCONO POLITICA  - Il ritmo dei processi "é in totale e netto contrasto" con "gli auspici recentemente rivolti dalle alte cariche dello stato di consentire all'onorevole Berlusconi di poter svolgere" la "propria attività politica". Lo si legge nell'istanza di legittimo sospetto firmata anche da Silvio Berlusconi. Nell'istanza di legittimo sospetto, per chiedere il trasferimento dei processi Ruby e Mediaset a Brescia, i difensori dell'ex premier scrivono - in particolare nella parte relativa al processo Ruby - che "il calendario di udienza è in totale e netto contrasto non solo con la prassi e con il buon senso, ma anche in assoluto contrasto con gli auspici recentemente rivolti dalle Alte cariche dello Stato, di consentire all'on. Berlusconi di poter svolgere, pur nel rispetto dei ragionevoli tempi processuali, anche la propria attività politica". Nell'atto di 39 pagine si legge, inoltre, che "l'imparzialità dei magistrati" del processo Ruby è "irrimediabilmente minata" e non consente la "prosecuzione del processo". Secondo la difesa di Berlusconi, che ha firmato personalmente l'istanza, c'é una "volontà di pervenire in tempi straordinariamente rapidi ad una sentenza" e c'é una "incredibile fretta di chiudere il processo". 
 ANM A BERLUSCONI,TUTTI MAGISTRATI FEDELI COSTITUZIONE  - L'ANM, "alle accuse gravi e infondate mosse a Magistratura democratica" da Silvio Berlusconi, "di svolgere un'azione eversiva nei confronti del Paese, risponde che la giurisdizione non conosce appartenenze e ideologie. Tutti i magistrati sono, senza distinzione alcuna, fedeli alla Costituzione e alle leggi dello Stato". "Attribuire ai magistrati condotte eversive offende la memoria di quanti, anche fra i magistrati, sono caduti vittime della mano eversiva del terrorismo", sottolinea l'Anm. "Non possiamo perciò che ribadire - afferma l'Associazione nazionale magistrati - il principio già espresso il 13 luglio 2002, quando il Comitato direttivo centrale dell'Anm affermò: 'In virtu' della condivisione del comune patrimonio associativo, se ci chiedono chi sono gli iscritti a Magistratura democratica, rispondiamo che tutti i magistrati dell'Anm sono iscritti a Magistratura democratica, se ci chiedono chi sono gli iscritti al Movimento per la giustizia, rispondiamo che tutti i magistrati dell'Anm sono iscritti al Movimento per la giustizia, se ci chiedono chi sono gli iscritti a Unità per la Costituzione, rispondiamo che tutti i magistrati dell'Anm sono iscritti a Unità per la Costituzione, se ci chiedono chi sono gli iscritti a Magistratura indipendente, rispondiamo che tutti i magistrati dell'Anm sono iscritti a Magistratura indipendenté".  
