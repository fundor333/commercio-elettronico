#titolo Corea del Sud: Park Chu-Young - Le Stelle - Mondiali Sudafrica
  Un calciatore dalle doti super. Cosi' viene definito in patria Park Chu-Young, talento sudcoreano che fra i suoi connazionali, ed i tifosi del Monaco (gioca in Ligue 1 nel club del Principato), e' piu' amato e popolare del capitano Park Ji-Sung, calciatore che con la maglia del Manchester United ha vinto praticamente tutto. 
 
Ma l'altro Park ha qualcosa in piu', stuzzica la fantasia perche', non a caso, veste (anche nel Monaco) la maglia numero 10 e ai virtuosismi tecnici da brasiliano aggiunge una velocita' impressionante (sui 100 metri ha un personale di 11''). Nel suo club da' spettacolo assieme al bomber Nene', in nazionale ha trascinato i compagni nel cammino delle qualificazioni asiatiche e ora sogna il colpo grosso, leggi la qualificazione agli ottavi a spese di Grecia o Nigeria (il superamento del turno da parte dell'Argentina viene data per scontato). 
 
Park Chu-Young non e' particolarmente dotato solo dal punto di vista calcistico: con il suo quoziente intellettivo di 150, avrebbe avuto successo in qualsiasi disciplina, per magari diventare uno scienziato. I genitori lo avrebbero voluto in magistratura, lui invece ha scelto lo sport e l'educazione fisica, sua grande passione fin da bambino. Nato a Daegu, la citta' che ospitera' nel 2011 i prossimi Mondiali di atletica, da giovanissimo si e' cimentato anche in questa disciplina, poi pero' il pallone ha avuto il sopravvento. Nel 2002, quando aveva 17 anni, segui' da vicino il Mondiale in casa in cui la Corea del Sud arrivo' quarta, ''e li' ho capito definitivamente che nella vita volevo fare il calciatore. Ma non avrei mai pensato che in breve tempo sarei stato io a far sognare i tifosi''. 
 
Nel 2004 dava infatti gia' spettacolo con la squadra dell'Universita' di Seul, dove si era trasferito per studiare, e intanto cresceva anche nel fisico (adesso e' alto 1.82). Da li' il salto nelle nazionali giovanili e' stato breve, e sempre nel 2004 si e' ritrovato campione d'Asia under 18 e capocannoniere del torneo. Un anno dopo l'esordio con gol, 1-1 con l'Uzbekistan, nella nazionale maggiore, una settimana dopo aver segnato ben 9 reti in una sola partita a livello di club. 
 
Forse pero' aveva raggiunto il paradiso troppo in fretta e puntualmente arrivo' una delusione, quella di fare la comparsa (una sola presenza contro la Svizzera) nel Mondiale tedesco. Passato al Seul Fc, una delle grandi del calcio coreano, e' stato poi frenato dagli infortuni e a quel punto, ''anche per togliermi di dosso una certa pressione'', ecco la decisione di trasferirsi a Montecarlo, dove e' letteralmente rinato. ''Non mi conosceva nessuno, e' stata la mia fortuna'', dice adesso mentre si da' un altro obiettivo: ''cerco di giocare bene perche' e' il mio modo di ringraziare Dio per avermi dato questo talento nel calcio''. E forse contro l'Argentina di Messi servira' proprio in aiuto dall'alto. 
Â   
