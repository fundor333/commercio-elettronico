#titolo Da pneumatici usati catalogo di prodotti in gomma - Speciali ed Eventi - Ambiente&Energia
  ROMA - Pavimentazioni anti-trauma, attrezzature e superfici per le aree gioco dei bambini, cordoli, spartitraffico, rallentatori e delimitatori di corsie. Sono solo alcuni dei prodotti realizzati in gomma ottenuta dal riciclo di pneumatici usati e contenuti in un catalogo presentato oggi a Rimini nell'ambito di 'Ecomondo'. 
Il catalogo nasce da un progetto di Ecopneus, tra i principali responsabili della gestione e del trattamento dei pneumatici fuori uso (pfu) in Italia, che in collaborazione con il Matrec - la prima banca dati italiana di eco-design internazionale - ha svolto uno studio su prodotti e manufatti in gomma riciclata commercializzati nel Paese e li ha inseriti in un catalogo online. L'obiettivo e' accendere i riflettori sulle aziende e sui prodotti creati con gomma da pfu. 
Sono 140 le schede di prodotto ad oggi visionabili sul sito http://prodottiingomma.ecopneus.it, e fanno riferimento a 37 diverse tipologie di prodotto 'in vetrina'. L'adesione delle aziende - precisa Ecopneus - e' volontaria, gratuita e non ha finalita' commerciali.  
