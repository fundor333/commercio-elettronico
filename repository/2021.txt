#titolo Auto, a Salone Ginevra 101 anteprime mondiali e 32 europee - Speciali - Motori
  MILANO - Con 101 anteprime mondiali, 32 europee, il debutto di 8 matricole (McLaren, Qoros, Exagon Motors, Noble Automotive, AMG, Kahn, MS Design e Soleil Motors) e 700 marchi presenti attraverso 260 aziende, il Salone dell'Automobile di Ginevra che aprira' i battenti alla stampa il 5 e 6 marzo e aprira' al pubblico dal 7 al 17 di marzo, si conferma uno dei 5 'Top Car Show' del mondo. Altri segnali di ottimismo provenienti da questa edizione 2013 sono l'aumento della superficie espositiva, per un totale 110 mila metri quadri, e la superficie occupata dalla manifestazione, 81 mila metri quadri sugli 85 mila richiesti. Tutti numeri che fanno ben sperare per il futuro del settore perche' testimoniano che gli espositori sono tornati ad investire in questo evento. 
 ''Non abbiamo assolutamente avuto segnali di contrazione negli investimenti da parte dei grandi gruppi. Anzi - ha detto il direttore generale del Salone Andre' Hefti - alcune aziende hanno incrementato il loro spazio, tornando a realizzare stand molto importanti''. Sembrano dunque lontani i momenti in cui anche al Palexpo' ginevrino si erano visti allestimenti semplificati, con moquette ed arredi minimi, e forti contrazioni della superficie occupata. Il Salone di Ginevra offre molte opportunita' agli espositori, come la presenza di 10 mila giornalisti provenienti da tutto il mondo e di una mole altrettanto imponente di addetti ai lavori. A cui si aggiunge il basso costo degli spazi, un aspetto che fa della Svizzera un 'paradiso' per gli espositori. ''Al Palexpo' un metro quadro costa 110 franchi, assolutamente in concorrenza con gli altri grandi eventi del settore. Inoltre - ha spiegato all'Ansa Hefti - poiche' il nostro e' un ente no profit, se la manifestazione ha successo a livello globale, ed e' gia' successo, rimborsiamo addirittura una certa quota ai nostri espositori''. 
Le aziende apprezzano l'internazionalita' di questo evento assieme al fatto che la Svizzera sia un Paese neutrale anche dal punto di vista dell'industria dell'automobile. ''Il nostro Salone si apre ai mercati senza protezionismo alcuno - ha dichiarato il presidente del Salone Maurice Turrettini nella conferenza stampa di presentazione a Milano - il suo richiamo mediatico si estende a tutto il mondo, il suo modo di proporre una completa vetrina internazionale e' a dimensioni umane. E credo che sia premiante anche la nostra attenzione ai temi dell'ambiente e dell'eco-mobilita'. Siamo sicuri che molti dei 700 mila visitatori attesi andranno a cercare con l'aiuto della brochure ''verde'' tutte le novita' a basso impatto''. 
Per i visitatori entrare all'83/ma edizione del Salone di Ginevra - che sara' aperta dalle 10 alle 20 nei giorni feriali e dalle 9 alle 19 nei weekend - costera' 16 franchi, con una riduzione a 8 franchi dopo le 16.  
