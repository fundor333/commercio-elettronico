#titolo Carni equine, Muscardini: bene ha fatto l’italia a non dare il suo consenso alla proposta della Commissione  - La voce degli Eurodeputati - ANSA Europa
  BRUXELLES - “Ha fatto bene, l’Italia, a non dare il suo voto favorevole alla proposta di Raccomandazione della Commissione europea per l’adozione di un piano straordinario di controllo sulla presenza di carne equina, non dichiarata sull’etichetta, negli alimenti a base di carne” – ha dichiarato l’on. Cristiana Muscardini, vicepresidente della commissione per il commercio internazionale del Parlamento europeo. “Pur condividendo la necessità di intensificare i controlli, i rappresentanti italiani in seno al Comitato permanente per la catena alimentare e la salute animale considerano riduttiva la proposta della Commissione perché non è accompagnata da altre misure dissuasive e preventive nei confronti delle frodi, come il potenziamento dei controlli in tutti gli Stati membri e provvedimenti intesi a migliorare il sistema di etichettatura delle carni, con l’indicazione del Paese d’allevamento, di macellazione e di sezionamento delle carni equine, così come avviene per quelle bovine. L’altissimo numero di controlli affidati all’Italia, tra l’altro, - ha concluso Muscardini - non è commisurato alla produzione nazionale, ma al numero di equini vivi e di carni equine introdotti da altri Paesi dell’Unione europea, contravvenendo in questo modo ai principi della legislazione europea che imputa ai Paesi speditori, e non ai Paesi ricevitori, la garanzie sanitarie. Con l’adozione del principio del “made in…” si farebbe un altro passo avanti nella direzione dell’informazione del consumatore”.  
