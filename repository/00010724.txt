#titolo Mondiali, capo sicurezza: Italia piu' che protetta - Tempi Supplementari
  (dell'inviata Daniela Simonetti) 
 (ANSA) - CAPE TOWN, 6 MAG - "La  nazionale italiana avrà sufficiente protezione anche se non possiamo  rivelare molti dettagli su questo tema. L'Italia è stata qui per la  Confederation Cup partecipando con soddisfazione. Siamo sicuri che anche  in questa occasione potrà lavorare e soggiornare in tutta tranquillità  così come le altre 31 nazioni". 
 Lo dice il colonnello Vish Naidoo,  responsabile della sicurezza della polizia sudafricana per i Mondiali  2010 che si aprono l'11 luglio a Johannesburg. Le parole del colonnello  sono state diffuse dal South African Tourism in occasione di un viaggio  organizzato insieme a Sky per presentare l'offerta della piattaforma  satellitare di Rupert Murdoch per la Coppa del Mondo.    Il Sudafrica  deve in qualche modo rovesciare l'immagine di paese pericoloso e per  garantire il massimo della sicurezza in vista dei Mondiali ha iniziato a  lavorare già da molti anni. Dal 1994 il Sudafrica è stato infatti  scelto come sede di ben 22 importanti eventi internazionali come la  Cricket World Cup, la Rugby World Cup e la Confederation Cup. Il  ministero delle finanze nel febbraio 2010 ha destinato un budget  aggiuntivo di 700 milioni di dollari per combattere il crimine per una  spesa totale nel biennio 2010-2011 di 13 miliardi di dollari. Altri 386  milioni di dollari saranno destinati all'aggiornamento della tecnologia  dei sistemi giudiziari. Inoltre da quest'anno sono previsti 190 mila  poliziotti dislocati nei centri sudafricani addetti alla protezione dei  turisti e dei cittadini. Il colonnello Naidoo è particolarmente  ottimista, convinto che tutti gli sforzi siano stati fatti e cita un  dato significativo: a dispetto della sua reputazione, nel 2009 il  Sudafrica ha ospitato 9.933.966 arrivi dall'estero, 3,6% in più rispetto  al 2008. 
 Una modernizzazione eseguita su vari livelli, dal  rafforzamento delle stazioni di polizia a quello dei controlli alle  frontiere. "Ci sentiamo davvero pronti - spiega il colonnello Naidoo -  ad affrontare l'evento dal punto di vista della sicurezza, abbiamo  lavorato molto, da anni. Per noi lo start up è iniziato a maggio del  2004. Abbiamo stretto collaborazioni con le forze dell'ordine di tutti i  paesi partecipanti e questo per noi è molto importante e  significativo".    I dati parlano da soli: 44 mila poliziotti dedicati  solo ai mondiali, 40 elicotteri della polizia per controllare gli stadi  dall'alto, un investimento di 90 milioni di dollari per  l'equipaggiamento e la sorveglianza. "Durante i 150 eventi  internazionali ospitati fino a questo momento - spiega ancora il  colonnello - la microcriminalità non ha rappresentato un problema grazie  al nostro controllo". E, per i mondiali, l'intero sistema-sicurezza è  stato potenziato in modo massiccio. Sul fronte della minaccia  rappresentata dal terrorismo internazionale e dal Al Qaida, il  colonnello Naidoo racconta che sono state fatte prove di simulazione di  attacchi chimici, radioattivi e aerei. "Anche in questo caso - aggiunge -  abbiamo lavorato a strettissimo contatto con l'Interpol e le polizie  dei paesi che prenderanno parte a Sudafrica 2010.     Infine il capitolo  hooligans, un fenomeno davvero raro in Sudafrica dove il calcio è  considerato una festa e il tifo non ha alcuna esasperazione. "Non  considero gli hooligans - spiega - un problema per alcune ragioni molto  evidenti. In Sudafrica questi comportamenti non sono presenti. Tale  fenomenologia è visibile per lo più all'estero ed è legata alle squadre  di club e non alle partite disputate dalle nazionali di tutto il mondo.  In ogni caso la nostra polizia èstata addestrata anche alla gestione di  questi fenomeni e, in generale, a tutti quelli legati alle grandi  concentrazioni di persone. E' già a nostra disposizione una lista di  persone e tifosi già segnalata (DDP: Dangerous end Destructive Persons)  stilata insieme all'Interpol".  
