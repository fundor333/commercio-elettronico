#titolo Ucraina, delfini-killer disertori per amore - Mondo
KIEV, 13 MAR - Disertori per amore. Non è il titolo di un film romantico ambientato in tempo di guerra ma la strana situazione in cui si trovano tre delfini-killer della Marina militare ucraina. Usciti dalla loro base a Sebastopoli per un'esercitazione assieme ad altri due 'colleghi', i tre delfini non sono più rientrati e, secondo alcuni esperti, la ragione potrebbe essere semplice: è iniziata la stagione degli amori e hanno seguito il loro istinto. Non si esclude tuttavia che i tre delfini-soldato possano tornare presto alla base. "Il controllo sui delfini - spiega l'ex ufficiale della Marina sovietica Iuri Pliacenko all'agenzia Ria Novosti - era molto comune negli anni Ottanta. Se un delfino maschio vedeva una femmina durante la stagione degli amori le andava immediatamente dietro, ma poi tornava dopo una settimana o giù di lì". Le forze armate sovietiche hanno iniziato ad addestrare delfini-soldato già nel 1973 e, dopo la dissoluzione dell'Urss e la divisione della flotta sovietica sul Mar Nero tra Russia e Ucraina, la sezione per l'addestramento dei delfini è passata sotto il comando di Kiev. Secondo Ria Novosti, la marina militare ucraina sta addestrando alla guerra una decina di delfini. L'obiettivo è utilizzarli per localizzare mine sottomarine e per attaccare sommozzatori nemici servendosi di speciali coltelli e pistole fissati sulle loro teste.  
