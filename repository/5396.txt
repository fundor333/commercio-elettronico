#titolo Loew, il piacione - Il poeta del gol
  ROMA - Nello scenario tedesco lo stare in piedi dinanzi alla panchina fu sublime creazione di Franz Beckenbauer; egli voleva distinguersi anche oltre la linea laterale. Il suo già antico stare eretto al centro della mediana prevedeva analoga posizione là, davanti alla penombra della ciurma quietata. 
 Franz non era più nell'essere in campo, ma in un altro essere, quello accanto a pensieri minori: anche essi possedevano l'essere. Pure, gli sfuggiva il dasein heideggeriano e non si sentiva ancora nel "crepuscolo degli idoli". Helmut Schon e Jupp Derwall rimasero sempre seduti: il primo come imbalsamato, il secondo osservando con lenti bifocali. 
 Berti Vogts alternò le due fasi rimanendo in tuta. Pensiero medio con Rudy Voller che fu sempre in piedi; l'eleganza iniziò con il gioioso Jurgen Klinsmann, che compose anche salti là davanti. Joachin Low con lo sciarpone alla Mourinho si piace nello schermo: si ama come il suo 4-4-2, e anche di più. Assomiglia al nostro mister Mario Beretta.  
