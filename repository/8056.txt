#titolo Ingroia non passa, si trascina Idv e parte sinistra - Elezioni 2013
d Chiara Scalise 
 Rivoluzione civile non ce la fa e resta fuori dal Parlamento. E se per la maggior parte dei partiti che si sono riuniti sotto la guida dell'ex pm Antonio Ingroia questo e' un bis (la sinistra, dal Prc di Paolo Ferrero ai Comunisti italiani di Diliberto e ai Verdi di Angelo Bonelli, infatti non e' stata rappresentata alle Camera nell'ultima Legislatura) il grande sconfitto e' Antonio Di Pietro e l'Italia dei Valori che passa da 25 a zero parlamentari.        Una debacle alla quale ha contribuito, secondo alcuni esponenti di Rc, il Movimento di Beppe Grillo, che avrebbe cannibalizzato l'elettorato al quale si rivolgevano i partiti a sinistra della coalizione Pd-Sel e che rivendica la giovinezza della propria formazione (''nato appena 40 giorni fa'') e di non aver errori da imputarsi.''Non posso dire - e' il commento finale di Ingroia - di essere contento. Il risultato e' al di sotto delle mie aspettative, anche se ringrazio gli elettori che ci hanno votato in condizioni proibitive. Oscurati dalle televisioni di Stato e dai principali organi di informazione non siamo riusciti raggiungerli al meglio''. 
 Il gruppo dirigente di Rc non ha dubbi:''Siamo rimasti schiacciati tra il voto utile invocato da Pier Luigi Bersani e il risultato del Movimento 5 Stelle: al Pd avevamo proposto dialogo ma ci e' stata chiusa la porta in faccia''. E i Democratici continuano cosi' a essere il bersaglio degli ingroaiani: si tratta - prosegue la nota, letta da Sandro Ruotolo in sala stampa - di una ''sconfitta per il centrosinistra, che ha consegnato il Paese o alla destra o all'ingovernabilita'. Il Pd, queste elezioni, le ha perse due volte: la prima con la scelta di non andare alle elezioni subito e la seconda facendo l'accordo con Monti''. Quello con il Professore, attacca ancora Ingroia, ''e' stato un abbraccio mortale'', il cui esito nefasto ''non puo' certo essere addebitato a Rivoluzione civile''. Come a dire, che anche nel caso in cui Rc avesse accettato il cosiddetto patto di desistenza, nulla sarebbe cambiato. 
 Parole che arrivano dopo un intero pomeriggio passato ad aspettare e a leggere le proiezioni, nella speranza che l'asticella potesse salire, superando le soglie di sbarramento del 4% alla Camera e del 3% al Senato, e permettere di mettere almeno un piede in un'Aula parlamentare. La realta' dei dati pero' alla fine non lascia scampo: le percentuali sono troppo basse (gli ultimi dati a disposizione danno 2,3% alla Camera, 1,8% al Senato) per poter credere ancora in un esito diverso e cosi' prima arriva la scelta della freddo comunicato da leggere ad alta voce e poi Ingroia rompe gli indugi e affronta le telecamere per suggellare la fine dell'avventura.  
            
       
      Indietro             
     
            
