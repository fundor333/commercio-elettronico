#titolo Campari: compra diritti Usa rum Appleton  - Business - Terra&Gusto
  - MILANO - Campari ha raggiunto un accordo con Kobrand Corporation per avere per 20 milioni di dollari dal primo marzo i diritti di distribuzione e di marketing del portafoglio rum Appleton negli Usa. Il portafoglio di rum che include Appleton e i marchi Wray & Nephew e Coruba era stato acquistato da Campari a dicembre, come parte dell'acquisto della giamaicana Lascelles de Mercato. E la società attualmente distribuisce i marchi di Lascelles deMercato in Giamaica e Regno Unito. "Questo è un passaggio chiave nel processo di integrazione del portafoglio Appleton nella nostra rete distributiva", afferma Bob Kunze-Concewitz, amministratore delegato di Campari.  
"La distribuzione diretta - spiega tra l'altro - permetterà un maggiore focus sul business acquisito e attività più efficaci di brand-building. Inoltre, ci permetterà di sfruttare ulteriormente le nostre forti capacità distributive e allo stesso tempo di consolidare integralmente la profittabilità dei brand nel mercato altamente strategico degli Stati Uniti". Il business acquisito riguarda un portafoglio unico a livello internazionale di rum premium e ad alta gradazione (overproof), che include Appleton Estate (rum super premium e invecchiato, indicato per la degustazione), Appleton Special (blend di rum, particolarmente adatto per la miscelazione), Wray & Nephew White Overproof (il rum overproof più venduto al mondo), Coruba e un portafoglio di forti brand locali.  
Nell'esercizio concluso il 30 settembre 2011, il portafoglio di rum e spirit ha realizzato un volume di vendita totale pari a 3,5 milioni di casse da nove litri a livello globale  
