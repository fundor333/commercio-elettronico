#titolo La Juve allunga ancora - Calcio
Balotelli si sveglia tardi e riesce solo ad evitare la sconfitta del  Milan a Cagliari trasformando con freddezza un rigore. Per i milanisti è  comunque un passo falso perché rimangono a due punti dalla Lazio.  Aggravato dalla vittoria dell'Inter nel posticipo contro il Chievo. I  nerazzurri scavalcano così i 'cugini' e si installano al quarto posto,  ad un punto dalla Lazio. Si acuisce la crisi della Roma, in caduta  libera, battuta 3-1 in casa della Samp rigenerata da Delio Rossi con  Osvaldo che sullo 0-1 tira goffamente un rigore sottratto a Totti. 
 Vince l'Udinese su un modesto Torino (e diventa 8/a scavalcando i  giallorossi), mentre gli altri quattro incontri finiscono in parità. I  giochi nell'alta classifica del resto erano già fatti dopo i corposi  anticipi del sabato: la Juventus affronta la Champions corroborata dal  limpido successo sulla Fiorentina. Ora i punti di vantaggio sono tornati  cinque grazie alla superba prestazione della Lazio che ha messo alla  frusta il Napoli che solo alla fine ha trovato il pari in una gara  illuminata da quattro legni. Il Milan non trova i tre punti agognati a  Cagliari pur insistendo con la premiata ditta Balotelli-El Shaarawi. 
 La gara, che si disputa a Is Arenas dopo le polemiche di questi  giorni, é molto equilibrata ma a chiusura del primo tempo i sardi  trovano il vantaggio con Ibarbo che di nuca anticipa Zapata. Poi nella  ripresa i rossoneri cercano di recuperare ma le punte non trovano spazio  e per trovare il pari ci vuole uno scomposto intervento di Astori, che  viene espulso, su Balotelli che trasforma il rigore con una finta e poi  zittisce il pubblico che fischia. Alla fine un gol di Balotelli viene  annullato perché il pallone era uscito sul cross di Boateng. Chissà se  Berlusconi avrà rafforzato la sua posizione critica nei confronti di  Allegri dopo la colorita espressione di ieri. 
 Ma se il Milan borbotta alla Roma non resta che piangere. Il cambio  di panchina conferma limiti tattici e caratteriali: Andreazzoli  ripresenta Stekelenburg e De Rossi e nella prima fase la squadra crea  più opportunità. I giallorossi fanno centro con Lamela su iniziativa di  Totti ma il gol viene annullato per fuorigioco. In realtà l'argentino è  in posizione regolare mentre non lo era, nella prima fase dell'azione,  Marquinho. Inutili le proteste di Totti e poco dopo i liguri passano con  un'azione di Poli che serva sulla fascia l'indisturbato Estigarribia  che trova l'angolino opposto. 
 Poi la Roma spreca la migliore occasione per pareggiare: Osvaldo  viene atterrato da Gastaldello in area ma sbaglia il rigore con un tiro  lento e prevedibile. La Sampdoria trova mordente e atterra la Roma con  il raddoppio di Sansone con una punizione gioiello. Lamela riapre i  giochi sfruttando una confusa situazione, ma in pochi minuti i liguri  segnano il 3-1 con Icardi (ottavo centro stagionale) sotto gli occhi del  ct argentino Sabella. La Roma colpisce la traversa con Lamela ma questa  netta sconfitta conferma la complessità della crisi. Alla fine  scintille tra Delio Rossi e Totti. 
 Il Siena riesce a portarsi in vantaggio a Bologna con uno splendido  colpo di testa di Emeghara, che ripete la prodezza con l'Inter, ma i  rossoblù recuperano con Koné su iniziativa di Diamanti. L'Udinese regola  uno scialbo Torino con un gol iniziale di Pereira che riprende una  conclusione respinta del solito Di Natale e la formazione di Guidolin,  meno spettacolare di altre stagione, continua a risalire in classifica.  Un punto per uno a Bergamo tra Atalanta e Catania in una gara molto  nervosa mentre finisce in parità anche lo scontro tra Palermo e Pescara. 
 Ospiti avanti con un colpo di testa dell'islandese Bjarnason, poi i  padroni di casa recuperano con Fabbrini ma per loro la salvezza comincia  a diventare una chimera. Nell'anticipo dell'ora di pranzo vince la  paura di perdere con Parma e Genoa che rischiano poco ma a recriminare  sono gli ospiti che hanno colpito due pali con Bertolacci. Gli emiliani  di Donadoni stanno perdendo smalto e la coppia d'attacco Amauri  -Belfodil non riesce più a eccellere. Ma sono ben altre le squadre ad  essere inguaiate. 
   
 Risultati della 24/a giornata di serie A 
Juventus-Fiorentina 2-0 
Lazio-Napoli 1-1 
Cagliari-Milan 1-1 
Atalanta-Catania 0-0 
Bologna-Siena  1-1 
Inter-Chievo 3-1 
Palermo-Pescara 1-1 
Parma-Genoa 0-0 
Sampdoria-Roma 3.1 
Udinese-Torino 1-0 
 Classifica  
 Juventus 55  
Napoli 50  
Lazio 44 
Inter 43 
Milan 41 
Fiorentina 39 
Udinese e Catania 36 
Roma 34   
Parma 32  
Torino (-1) e Sampdoria 28  
Chievo 28 
Atalanta (-2) 27 
Bologna 26 
Cagliari 25 
Genoa 22  
Pescara 21  
Siena(-6) 18 
Palermo 18  
