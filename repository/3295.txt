#titolo Etichetta intelligente traccia uomini e cose - Consumo & Risparmio - Ambiente&Energia
  (di Giorgia Bentivogli)  
BOLOGNA - Etichette intelligenti tanto da permettere di individuare con precisione 'sub-metrica' la posizione del bene, o della persona, cui sono legate. E capaci di raccogliere dall'ambiente l'energia con cui alimentarsi. Nasceranno grazie a Greta, cioé 'Green Tags', progetto che ha capofila l'università di Bologna, e che conterà su un finanziamento del Ministero dell'università e della ricerca di 1,1 milioni di euro.  
Le applicazioni delle super etichette interessano diversi campi: dalla logistica (potranno essere usate per tracciare le merci lungo le catene produttive o della distribuzione), alla sicurezza (per localizzare e controllare i movimenti delle persone autorizzate al transito in determinate aree). Passando per l'energia (col monitoraggio dei parametri ambientali), ma anche per i consumi e la salute (per la supervisione di pazienti, medici e paramedici, farmaci). Non a caso il loro potenziale economico è elevatissimo. 
"Il mercato dei soli sistemi di localizzazione ammonterà a più di 4 miliardi di dollari nel 2022", hanno stimato Marco Chiani e Davide Dardari, docenti di Telecomunicazioni al dipartimento di Ingegneria dell'energia elettrica e dell'informazione 'G.Marconi', del Campus di Cesena, dove domani sarà avviato il progetto. Con le bio etichette si potranno realizzare cerotti 'smart' poco invasivi per controllare i parametri biometrici dei pazienti. Ma serviranno anche, per esempio, a controllare se un cibo che va conservato al fresco è uscito dalla catena del freddo. I progettisti però già le sognano impiegate nelle 'Factories of the future', per il tracciamento dei beni nel processo produttivo. 
Al progetto partecipano gruppi di ricerca delle Università dell'Aquila, Ferrara, Pavia e Perugia, e collaborano industrie ed università straniere come il Mit di Boston, il Kth di Stoccolma, il Cttc di Barcellona. Sono coinvolti 25-30 ricercatori italiani. Il progetto ha durata triennale, ma i primi prototipi potrebbero vedere la luce anche prima del 2016. Le etichette saranno realizzate stampando i circuiti elettronici su materiali eco-compatibili riciclabili come carta o polietilene. Dovranno essere energeticamente autonome, quindi senza batterie, grazie a quelli che vengono chiamati sistemi di 'harvesting energetico'. 
"In ogni punto dello spazio c'é energia, elettromagnetica o da movimento - ha spiegato Chiani - Una forma di energia dispersa che può essere raccolta e trasformata in elettrica, ed essere utilizzata per alimentare piccoli circuiti". L'obiettivo é fabbricare etichette che costino frazioni di euro per prodotti o funzioni di basso prezzo, fino ad arrivare a quelle più care, anche alcune decine di euro, per quelle chiamate ad assolvere funzioni più complesse, come il tracciamento delle persone.  
