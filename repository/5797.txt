#titolo L'uomo che ride, fra Joker e Pinocchio  - Spettacolo
di Francesca Pierleoni 
 VENEZIA - La storia del ragazzo sfregiato ai lati della bocca, con il volto segnato da un sorriso perenne immaginato da Victor Hugo torna al cinema (famoso, fra gli altri, il film del 1928 di Paul Leni, con Conrad Veidt) in L'uomo che ride, adattamento piuttosto fedele, con pennellate gotiche e rock, diretto da Jean-Pierre Ameris. Il film, che chiude stasera fuori concorso la 69/a Mostra del Cinema di Venezia, ha nel cast Marc-André Grondin, Christa Theret, Gerard Depardieu e Emmanuelle Seigner. Il protagonista Gwynplaine è da molti considerato fra le fonti d'ispirazione per il Joker di Batman "e io mi sono a mia volta un po' ispirato proprio a Joker nella versione di Heath Ledger - dice Ameris -. Oltre all'aspetto grottesco volevo emergesse la potenza dello sguardo bello e innocente di Marc- André. Un'immagine sconcertante ma che non respingesse". Ameris, regista nella scorsa stagione di Emotivi anonimi, venduto in tutto il mondo, vede 'l'uomo che ridé "come una sorta di Pinocchio innocente che affronta un mondo che non conosce e in cui si rispecchiano tutti gli altri personaggi". 
 Nel racconto, Gwynplaine (Grondin) bambino, abbandonato dai Comprachicos, che l'avevano rapito e sfregiato, viene raccolto insieme a una bambina cieca, Dea (Theret), da Ursus (Depardieu), imbonitore girovago che cresce i due piccoli come figli. Con loro crea uno spettacolo con Gwynplaine protagonista, che attira sempre più folla, e anche l'interesse di una duchessa spregiudicata. Il ragazzo, seppure innamorato di Dea, si fa travolgere dall'improvviso incontro con un mondo diverso e dalla rivelazione di essere in realtà erede di una grande e nobile famiglia. "E' un romanzo che ho letto a 15 anni - spiega il cineasta - un periodo in cui vedevo solo film con i mostri, perché ero alto quasi due metri e mi sentivo isolato. Mi immedesimavo nell'uomo che ride, nella sua voglia di apparire e scomparire allo stesso tempo". E' una storia, aggiunge "sulla difficoltà che abbiamo tutti a toglierci la maschera per arrivare alla verità". Il protagonista "diventa famoso e precipita" quando scende dal palco e si confronta con il mondo. "Adoro recitare e anche la vita - commenta la Seigner -. Alcuni attori entrano in crisi quando non lavorano, ma io se dovessi smettere di fare l'attrice potrei vivere molto felicemente lo stesso. Amo la realtà". A Hugo è ispirato anche il musical Les Miserables di Tom Hooper con Hugh Jackman, in uscita negli Usa a fine anno: "Vedremo che verrà fuori", dice sorridendo Ameris.  
