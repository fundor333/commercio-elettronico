#titolo Beatles - Protagonisti
Era il 5 ottobre 1962. Quel giorno, esattamente mezzo secolo fa, nei negozi uscì un singolo che ha fatto la storia della musica: il primo disco dei Beatles, 'Love me do'. Prima di allora, nessuno aveva sentito parlare dei 'Fab Four' di Liverpool. E affinché 'Love me do' arrivasse al 17esimo posto nelle classifiche britanniche, il manager dei Beatles Brian Epstein - viene rivelato in un documentario inedito - acquistò lui stesso 10.000 copie del disco per garantirne il successo discografico.  
A confessarlo è un amico ed ex socio di Epstein, Joe Flannery, e la sua storia trova conferma anche nel racconto di un musicista di un'altra band, Billy Kinsley dei Merseybeats, secondo il quale il manager aveva ordinato anche ad altri gruppi dei quali si occupava di acquistare copie del singolo mentre si trovavano in tour.     Voci secondo cui Epstein avrebbe utilizzato questo stratagemma per assicurare il primo successo dei Beatles circolavano già da anni, ma non erano mai state comprovate. Eppure, nonostante gli inizi tentennanti, i quattro di Liverpool cambiarono la musica per sempre.  
