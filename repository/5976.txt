#titolo Inaugurato a Palermo 'Alzheimer Caffe'' - In Breve - Terra&Gusto
  - PALERMO - Inaugurato questa mattina, nei locali del Presidio di via La Loggia dell'Asp di Palermo, il primo "Alzheimer Caffé" della Sicilia. E' stato realizzato dall'Associazione "La Grande famiglia Onlus", vincitrice del bando di UniCredit Factoring in collaborazione con Unicredit Foundation che ha previsto la realizzazione di 4 nuove strutture: oltre che a Palermo, anche a Verona, Napoli e Torino. L'Alzheimer Caffé è uno spazio di incontro che offre servizi e attività sia a persone affette da demenza, sia alle loro famiglie.  
E' provvisto di angolo bar dove trascorrere settimanalmente un po' di tempo in compagnia di altre persone con gli stessi problemi, sotto la guida del personale della Onlus che gestisce il progetto. L'equipe multidisciplinare è formata, oltre che da volontari, da uno psicologo, un assistente sociale, un operatore socio sanitario, un terapista occupazionale, un educatore professionale, un infermiere professionale. "L'Alzheimer è una delle emergenze del nuovo secolo - ha sottolineato il direttore sanitario dell'Asp di Palermo, Giuseppe Noto - i numeri contenuti nel documento dell'Oms 2012 (Dementia: a public health priority, ndr) sono preoccupanti.  
Sono un milione le persone affette da demenza in Italia e 150 mila i nuovi casi. Si prevede che nell'arco dei prossimi 30 anni, il problema riguarderà nel mondo 116 milioni di persone, delle quali il 75% con Alzheimer".  
