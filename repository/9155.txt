#titolo Sanremo, Maggio-Rubino, amici divisi da giuria e televoto  - Speciale Sanremo
dell'inviata Elisabetta Malvagna 
 SANREMO - Antonio viene da X Factor, Renzo da Area Sanremo. Il primo è stato supportato dalla Giuria di Qualità e si è aggiudicato la palma del vincitore; il secondo ha avuto il voto del pubblico a casa e ha anche vinto il premio della Critica Mia Martini, ma è arrivato solo terzo in classifica. Antonio Maggio e Renzo Rubino, due nuovi talenti lanciati dal festival di Sanremo 2013, hanno, però, molto in comune: sono gli unici rappresentanti della Puglia e del sud in generale, e ora condividono un'affollata conferenza stampa in cui non manca qualche polemica sul meccanismo di voto. "Noi in Puglia abbiamo le bombette - esordisce Rubino, personalità esuberante e teatralità da vendere -. Sono involtini di carne straordinari che fanno solo da noi. E poi siamo circondati dalla bellezza. Se non scrivi cose belle in Puglia dove le scrivi?". Antonio ("vengo da papà Maggio e da mamma Marzo", dice sorridendo riferendosi ai cognomi di famiglia), per la gioia della vittoria stanotte ha dormito solo un'ora e un quarto. Ieri all'Ariston è scoppiato a piangere: "Mi sono commosso perché ho ripercorso tutti i sacrifici e la gavetta che ho fatto fin da piccolissimo per arrivare fin qui. La mia famiglia è venuta a Sanremo per sostenermi, lo ha sempre fatto. Spero che questo sia l'inizio di tante altre belle cose". Del vincitore dell'anno scorso Alessandro Casillo, fa notare qualcuno, se ne sono perse le tracce: "Spero di continuare il mio percorso - commenta -. Per me Sanremo è arrivato al momento più giusto. Casillo? Sarà mio compagno di attacco nella nazionale di calcio". Martedì scorso è uscito il suo primo album da solista, 'Nonostante tutto', dopo due cd con gli Aram Quartet, gruppo che si è sciolto dopo la vittoria a X Factor 1.  
 Il 'tutor' era Morgan, lo stesso di Marco Mengoni e di Chiara, entrambi in gara tra i Big. L'hai sentito? "Sto cercando di chiamarlo da quando é diventato padre, ma dato che cambia un numero al mese non sono ancora riuscito a parlarci", risponde il bell'Antonio. "Sono felice per lui - dice Renzo Rubino, il cui primo album, 'Poppins', è uscito due giorni fa, riferendosi a Maggio -, si fa un mazzo tanto da una vita e ha due palle così". Anche i suoi familiari lo hanno seguito fini qui Sanremo, ma "sono una trentina, sono venuti con il pulmino per risparmiare i soldi del televoto. Alcuni sono stati arrestati, altri sono stati trovati al mare, sbronzi", scherza questo artista che ha colpito per la sua teatralità e quella cifra un po' surreale. E infatti annuncia: "Stiamo lavorando a un tour, sarà un tour nelle grotte ...". Con Antonio Maggio ha condiviso anche il maestro Andrea Rodini, seduto accanto a lui, ex vocal coach degli Aram Quartet a X Factor. Il quale denuncia: "Qualcuno mi deve spiegare come é possibile che Renzo sia stato il più televotato e ha vinto il premio Mia Martini, ma è arrivato terzo". 
 Maggio si considera "un caso anomalo" perché pur avendo partecipato (e vinto) un talent show, si è "ripresentato a tutti gli effetti come una nuova proposta. La dimostrazione è che non sono arrivato primo al televoto". Lo sconfitto Rubino comunque può vantare un fan di tutto rispetto, Nicola Piovani. Il premio Oscar e presidente della Giuria di Qualità ammette: "Rubino ci è piaciuto, a me soprattutto, per la forte teatralità nel proporsi, nel testo, nella comprensione diretta e nella leggerezza, lontano dal dolorismo e dal 'messaggismo'". Evidentemente però questo non è bastato a influenzare gli altri giurati, visto che Rubino ha avuto solo l'8% dei voti della Giuria di Qualità rispetto al 44% dell'amico-rivale.  
