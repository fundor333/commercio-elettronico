#titolo La magia della 'Millenaria' nel centro storico di Aosta - Focus
  (ANSA) - AOSTA, 12 GEN - Aosta si prepara ad accogliere le migliaia di visitatori che per due giorni, il 30 e 31 gennaio, animeranno il centro storico attratti dal fascino millenario della Fiera di Sant'Orso, la piu' importante manifestazione dedicata all'artigiano di tradizione dell'intero arco alpino. 
Le radici della kermesse risalgono all'anno mille, in pieno Medioevo, e quella di quest'anno sara' dunque l'edizione numero 1013. Si narra che abbia avuto inizio proprio di fronte alla chiesa dove il Santo, vissuto anteriormente al nono secolo, era solito distribuire ai poveri indumenti e 'sabot', le tipiche calzature intagliate nel legno. 
Oggi la Fiera e' diventata l'espressione dell'arte, della cultura e delle tradizioni valdostane, trasformandosi in una grande festa popolare dove, oltre alle creazioni dell'artigianato - esposte lungo un percorso che si sviluppa lungo l'asse che va da piazza della Repubblica a piazza Arco d'Augusto - e' possibile immergersi in un'atmosfera 'magica' tra musiche, danze e specialita' enogastronomiche. 
Durante i due giorni della 'Foire' in esposizione vi saranno le migliori produzioni dell'artigianato nei settori tradizionale e non della Valle d'Aosta: scultura ed intaglio su legno, lavorazione della pietra ollare, del ferro battuto e del cuoio, tessitura del 'drap' (stoffa in lana lavorata su antichi telai in legno), e poi merletti, vimini, oggetti per la casa, scale in legno, botti. Tra gli oggetti piu' apprezzati, si potranno acquistare i taglieri in legno, spesso decorati con rosoni (il piu' tipico Ã¨ il 'copapan', corredato di coltello che serve per frantumare il pane nero), marchi per il burro e per il pane, culle per neonati, servizi da barba costituiti da un mobiletto con ripostiglio e da copri-specchio a scorrimento. E poi pentole e contenitori in pietra ollare, capi di abbigliamento (dalla lavorazione dei pizzi al tombolo, tipica di Cogne, alla tessitura della canapa a Champorcher), attrezzi per il lavoro nei campi come le scale per la raccolta dei frutti, il rastrello per la fienagione, vari tipi di cesti, la slitta per il trasporto del fieno. Le creazioni piu' ammirate saranno, come da tradizione, le sculture e i bassorilievi, essenzialmente a soggetto agro-pastorale, prodotte dagli artigiani piu' rinomati, autentiche opere d'arte di grandi dimensioni che raggiungono quotazioni importanti. 
Inoltre, nella centrale piazza Chanoux trovera' posto 'L'Atelier', un padiglione espositivo delle imprese valdostane che hanno trasformato la passione per l'artigianato in professione: saranno esposti e messi in vendita manufatti derivanti da svariate categorie produttive quali, ad esempio, scultura, oggettistica per la casa, mobili, ferro battuto, tessuti, calzature, accessori di abbigliamento, lavorazioni in ceramica, rame, vetro, oro e argento. 
La Fiera e' anche l'occasione per assistere agli spettacoli di musiche e danze tradizionali, e per gustare le specialita' dell'enogastronomia locale nel grande padiglione allestito in piazza Plouves oppure nei 'Punti rossoneri', ciascuno con ricette diverse caratteristiche di una zona della regione alpina. Tra un bicchiere di vino ed una polenta fumante, una danza folk ed il concerto di una corale, si giunge al momento 'clou' nella notte tra il 30 e il 31 gennaio con la 'Veilla'': musica, canti, libagioni e spuntini nelle vie e anche nelle storiche cantine del centro (per l'occasione aperte ai visitatori) per trascorrere una notte di festa in allegria fino all'alba. (ANSA).  
