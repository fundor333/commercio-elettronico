#titolo Carne cavallo:Confagri,applicare bene sistema tracciabilita' - Alimentazione - Salute e Benessere
     (ANSA) - ROMA, 27 FEB - ''Gli agricoltori non hanno avuto
nulla a che fare con la vicenda della carne di cavallo nelle
preparazioni alimentari; ne sono semmai le vittime, che
rischiano di subire ripercussioni enormi sull'attivita' di
allevamento e produttiva. Non avevamo bisogno di nuovi 'mostri
mediatici', che disaffezionano i consumatori ed anche i buyer e
rischiano di penalizzare i produttori onesti che portano nel
mondo il made in Italy di qualita'''. Lo ha detto il presidente
di Confagricoltura Mario Guidi commentando le notizie di
preparati agroalimentari tolti dal circuito di vendita in Europa
e nel mondo perche' contenenti carne equina non segnalata in
etichetta. ''Va poi chiarito all'opinione pubblica - ha aggiunto
Guidi - che si tratta di casi di frode lungo la filiera
alimentare e non a livello di aziende agricole. Gli agricoltori
hanno lavorato duramente per garantire un efficace sistema di
tracciabilita' delle carni bovine. Per questo sollecitiamo che
la Commissione Europea faccia in modo che il sistema di
tracciabilita' sia applicato capillarmente lungo tutta la
filiera, per tutte le carni ed ingredienti''.  (ANSA).
