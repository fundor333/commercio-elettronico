#titolo Da maggio aumento 3% tariffe Canale Suez - Shipping e Cantieri - Mare
   Dal primo maggio 2013 il pedaggio per il passaggio del canale di Suez aumenterà del 3% per tutte le navi. Lo ha stabilito l'Autorità del Canale che ha previsto un incremento del 5% invece per le petroliere e per tutte le imbarcazioni che trasportano prodotti chimici e gas naturale liquido. 
 Già a marzo 2012, l'Autorità aveva innalzato le tariffe sottolineando come negli ultimi tre anni le tariffe fossero rimaste invariate. Eppure, sottolinea il sito Econostrum, le autorità marittime internazionali ritengono che questo nuovo rialzo rischia di ridurre l'attività stessa del Canale visto che in molti potrebbero scegliere di ovviare all'aumento dei costi di trasporto doppiando il capo di Nuova Speranza. 
 Le tariffe del canale di Suez, che di solito si annunciano durante il primo semestre dell'anno, si stabiliscono in base ad uno studio del commercio globale, alla quantità di merci che si muovono tra i diversi mercati in Oriente ed Occidente e al costo dei pedaggi dei concorrenti. (ANSAmed).  
