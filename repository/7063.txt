#titolo GOLF: E' UN FENOMENO IN CRESCITA, SARA' VOLANO PER TURISMO - Turismo Calabria
     (ANSA) - CATANZARO, 12 GIU - Il profilo dei golfisti appare 
sempre piu' delineato: alla ricerca di nuove destinazioni, hanno 
una propensione alla spesa superiore rispetto all'esborso del 
turista ordinario, e richiedono prodotti di alto livello.    Rappresentano dunque un segmento in crescita del 10% annuo su 
scala mondiale e che, con un giro d'affari intorno ai 50 
miliardi in Europa, si rivela particolarmente interessante per 
gli operatori del turismo.    Il golf puo' essere ormai considerato parte integrante 
dell'offerta turistica e per i territori l'investimento su 
questo segmento si rivela interessante anche perche' e' facile 
associare il golf ad altri prodotti. Secondo quanto sostenuto 
dall'International Association of Golf Tour Operators, il numero 
di turisti che scelgono le loro vacanze in base all'offerta 
golfistica e' cresciuto e continuera' a crescere ed i campi da 
golf non devono piu' essere considerati delle oasi di benessere 
isolate dal contesto socio economico locale e riservate a pochi 
eletti, ma vanno ormai considerati delle opportunita' per 
aumentare la qualita' della propria offerta turistica e per 
accrescere l'indotto.  Anche l'Italia mostra particolare 
interesse verso questo segmento.    Il ministero del Turismo ha varato di recente il primo 
disegno di legge che regolamenta la realizzazione di nuovi campi 
delineando un piano nazionale di sviluppo per il comparto: 
secondo gli ultimi dati della Federazione italiana golf 
attualmente in Italia vi sono 378 campi riconosciuti ed il 
numero dei tesserati e' passato dai 63.534 del 2002 agli oltre 
100.000 del 2009. Il fenomeno si e' sviluppato soprattutto in 
quelle regioni che presentano una maggiore ''attrattivita''' e 
dove il mix di golf, mare, natura, enogastronomia, arte e 
cultura puo' risultare vincente per lo sviluppo di una 
destinazione turistica.    Calabria (dove tra il 2004 e il 2008 il numero dei tesserati 
e' cresciuto del 46,5% nonostante i campi da golf siano soltanto 
2), Puglia (con un incremento del 75,6% tra 2004 e 2008) e 
soprattutto Sicilia (dove l'incremento 2004-2008 e' stato 
addirittura del 123,1%) costituiscono l'esempio piu' 
importante.(ANSA).
