#titolo In 350 mila alla Porta di Brandeburgo - Visto da...
  (ANSA) - BERLINO - Si sono radunati in 350.000 davanti al maxischermo allestito nei pressi della Porta di Brandeburgo a Berlino per soffrire ed incitare la Germania contro l'Inghilterra. E al fischio finale dell'arbitro uruguaiano Larrionda e' esplosa tutta la loro gioia per una vittoria travolgente ed indimenticabile contro gli storici nemici d'Oltremanica, che catapulta la loro Nazionale nei quarti di finale di Sudafrica 2010.    ''Chi l'avrebbe mai detto che avremmo vinto 4-1'', si interroga incredulo un tifoso avvolto nel nero, rosso ed oro della bandiera tedesca, incapace di contenere la propria gioia. 
 ''E' una vittoria fantastica. Dobbiamo continuare cosi''', sottolinea, prima di ributtarsi nei festeggiamenti che hanno illuminato la notte della capitale tedesca.     ''E' una giornata meravigliosa. Ora possiamo battere chiunque e conquistare la nostra quarta Coppa del mondo'', aggiunge un altro tifoso entusiasta ed ormai quasi privo di voce. ''Una vittoria incredibile, splendida. Li abbiamo demoliti. Ora sotto a chi tocca'', dichiara un altro, indossando la maglietta bianca della Nazionale e sventolando la bandiera tedesca, sbandierata con orgoglio dalla grande massa umana sotto la Porta di Brandeburgo, il simbolo dell'unificazione tedesca. 
 Enorme gioia anche per il grande assente tedesco di questi Mondiali: il capitano Michael Ballack. ''Ormai siamo tra i favoriti di questo Mondiale. Non avrei mai pensato che lo scarto tra le due squadre potesse essere cosi' ampio'', ha detto alla Tv tedesca.     E al coro vittorioso e nazional-popolare tedesco si e' unita dal Canada una tifosa d'eccezione. ''Sono commossa. Posso solo congratularmi con la squadra. Continuiamo cosi''', ha affermato la cancelliera Angela Merkel, impegnata a Toronto per il G20, dopo aver visto il secondo tempo della partita alla tv in compagnia del primo ministro britannico, David Cameron, che a sua volta le ha fatto i complimenti per la vittoria della Germania. ''Oggi le gambe e la testa dei nostri hanno funzionato molto bene'', ha concluso la cancelliera, analizzando la prestazione dei suoi 'panzer' nella distruzione della difesa avversaria, ma facendo ricorso a tutte le sue qualita' diplomatiche per non rigirare il coltello nella piaga di un demoralizzato Cameron.  
