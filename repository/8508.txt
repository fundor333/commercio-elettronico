#titolo Ferrovie: nuovo pacchetto Ue, riforme e più concorrenza - Industria e trasporti - ANSA Europa
  Separazione della rete e piu' concorrenza transfrontaliera. Sono questi i contenuti del  quarto pacchetto Ferrovie  approvato oggi dalla Commissione Ue: il trasporto passeggeri dovra' essere completamente liberalizzato dal 2019 mentre gestione della rete e operativita' dei treni dovranno essere separati. Si tratta, secondo le stime di Bruxelles calcolate sull'evoluzione del mercato dall'entrata in vigore delle nuove norme nel 2019 e fino al 2035, di un pacchetto che vale  40 miliardi di euro  in termini di vantaggi per gli utenti e le societa' che operano nel settore. 
   
 Per promuovere l'innovazione e l'efficienza e migliori rapporti qualita' prezzo, la Commissione europea propone infatti di aprire, a partire da dicembre 2019, tutte le linee nazionali di trasporto viaggiatori alle nuove imprese che vogliono entrare sul mercato. Un'impresa ferroviaria sara' cosi' abilitata a fornire servizi di  trasporto viaggiatori  su ferrovia ovunque nell'Ue: sia offrendo servizi commerciali competitivi, sia chiudendo contratti di servizio pubblico di trasporto che attualmente coprono la maggior parte dei viaggi in Ue (+90%).  
   
 ''Le ferrovie europee si avvicinano ad un bivio importante. Di fronte alla stagnazione o al declino di numerose ferrovie europee, l'alternativa e' semplice - ha avvertito il ccommissario Ue ai Trasporti,  Siim Kallas , nel presentare in conferenza stampa il quarto pacchetto ferroviario - O noi prendiamo le difficili decisioni che sono necessarie per ristrutturare il settore ferroviario europeo e promuovere l'innovazione e l'offerta di servizi di migliore qualita', e cosi' le ferrovie ritroveranno la strada della crescita', per i piu' grandi benefici dei cittadini, delle imprese e dell'ambiente, o ci avviamo sull'altro cammino, che consiste nel rassegnarsi ad uno scivolamento irreversibile verso un'Europa nella quale le ferrovie non saranno piu' altro che un giochino di lusso per qualche stato ricco, fuori dalla portate della maggior parte degli altri a causa della rarefazione del  finanziamento  pubblico''. 
   
 L'adozione del pacchetto era slittata per settimane soprattutto a causa del veto di  Francia e Germania , a causa della prevista divisione verticale tra rete e servizi. Perplessita' rispetto all'assoluzione della divisione contenuta nelle proposte legislative adottate oggi era stata espressa anche dall'ad di FS, Mario Moretti, nella sua qualita' di presidente della Comunita' ferroviaria europea (Cer) in una lettera inviata al commissario Kallas. 
   
   
            
