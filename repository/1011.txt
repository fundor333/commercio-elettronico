#titolo L'India guadagna più cervelli di quanti ne perde - Ricerca e Istituzioni - Scienza&Tecnica
  Spesso considerata una delle nazioni a risentire maggiormente della cosiddetta fuga dei cervelli, l'India importa più scienziati di quanti ne perde, e quelli in entrata risultano avere una maggiore 'qualita'': i ricercatori che entrano nel Paese, anche per periodi limitati, sono molto più produttivi dei 'cervelli' già residenti o esportati all'estero. E' quanto emerge dallo studio realizzato da Elsevier, una delle società leader a livello mondiale nell'editoria scientifica, sulla base dei dati Scopus relativi agli ultimi 15 anni. 
L'analisi rileva che la percentuale di ricercatori "sedentari", ossia che non si sono mai allontanati dal loro Paese per lavorare, nel periodo analizzato è pari al 64,1%, mentre il 23.4% sono stati transitori, ossia sono andati in India oppure sono emigrati per un periodo inferiore a due anni. I cervelli in fuga sono stati invece il 6% contro il 6,6% di quelli acquisiti in via definitiva (per tutti i 15 anni): un bilancio positivo, quindi, pari allo 0,6%. 
Altro dato interessante emerso dallo studio è quello della produttività, misurata sulla base del numero di pubblicazioni: i ricercatori in entrata (il 6.6% dl totale) sono risultati molto produttivi, con una media di 1,38 pubblicazioni contro l'1 della media indiana; la produttività risulta elevata anche da parte dei ricercatori transitori (1,34) mentre per quelli in uscita (il 6% del totale) scende drasticamente a 0,95.  
