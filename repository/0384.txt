#titolo “Pizza World Show” chiude accordo con Pizza Expo di Las Vegas - Fiere&Eventi - Terra&Gusto
  PARMA - Offrire una spinta sempre più internazionale alle eccellenze della tradizione italiana contribuendo a trasformarla in cultura e ricchezza per il mondo; supportare le imprese italiane a trovare quel sentiero di crescita nell’export di cui il Paese ha fortemente bisogno mettendo a loro disposizione la piattaforma delle relazioni internazionali sviluppate da Fiere di Parma. Sono questi gli obiettivi dell’accordo chiuso dalla squadra di Fiere di Parma con il Pizza Expo di Las Vegas, una delle più importanti kermesse d’ oltreoceano che riunisce ogni anno più di 10.000 professionisti e  1.000 espositori del settore. 
L’accordo appena siglato col partner garantirà infatti a Fiere di Parma lo scouting di una delegazione di buyer ed importatori americani interessati ai prodotti Italiani di eccellenza.  In tal senso l’ente fieristico allestirà uno stand nei giorni della manifestazione di Las Vegas - dal 19 al 21 marzo -  così da poter  intercettare i migliori player della distribuzione americana e portarli al Pizza World Show che nel frattempo ha già richiamato importanti aziende italiane della filiera della pizza: materie prime, ingredienti, topping, macchinari e attrezzature.  
Piatto forte di Pizza World Show, che si caratterizza come l’unica esposizione del panorama italiano dedicata esclusivamente e interamente a tutta la filiera della pizza, vuole essere dunque il business e l’offerta, per le aziende espositrici, di visibilità internazionale; una visibilità che grazie proprio all’accordo con il partner americano trasformerà la tre giorni di Parma in un importante strumento di promozione del real italian food nel mondo.  A 
valorizzare ulteriormente la proposta contenutistica del Pizza World Show, il recente accordo   con l'Associazione Verace Pizza Napoletana che si concretizzerà in una serie di iniziative formative che culmineranno in un seminario, dal titolo “Alla scoperta della Vera Pizza Napoletana e delle sue eccellenze: la Mozzarella di Bufala Campana Dop e il Pomodoro S. Marzano dell’Agro Sarnese-Nocerino Dop”. Si tratterà di un momento di approfondimento sul celebre piatto partenopeo che  ripercorrerà la storia e i segreti di una pizza fatta a regola d'arte: dalla tecnica di preparazione degli impasti, all'analisi delle caratteristiche della lievitazione. Al seminario e alle diverse iniziative interverranno i Maestri pizzaioli dell'Associazione. In cantiere anche una tavola rotonda sul food cost control nelle pizzerie. 
Il seminario potrà godere del significativo contributo dei Consorzi della Mozzarella di Bufala Campana Dop e del Pomodoro San Marzano, che punteranno l'attenzione anche sull'importanza della scelta di prodotti d'eccellenza per i condimenti.   “Gli accordi sottoscritti con i nostri partner, Pizza Expo di Las Vegas, Associazione Verace Pizza Napoletana, e i Consorzi della Mozzarella di Bufala Campana Dop e del Pomodoro San Marzano- afferma Roberto Giacomin Brand Manager di Pizza World Show -  dimostrano come Fiere di Parma voglia essere non solo e non tanto un  contenitore espositivo e supporto agli operatori, quanto un vero e proprio aggregatore del sistema delle imprese, che agevoli la generazione di nuove idee in un‟ottica di crescente internazionalizzazione”  
