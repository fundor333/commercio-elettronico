#titolo Accordo Enel-Confagricoltura per sviluppo aziende - Speciali ed Eventi - Ambiente&Energia
  RIMINI - Lo sviluppo sostenibile delle aziende agricole passa attraverso l'innovazione e lo sviluppo di sistemi per l'energia. Punta deciso in questa direzione l'accordo firmato tra Enel e Confagricoltura, in occasione di 'Ecomondo', la 16/a Fiera Internazionale del recupero di materia ed energia e dello sviluppo sostenibile, fino a domani a Rimini. 
Al centro dell'accordo la creazione di uno Sportello Qualita', con l'obiettivo di garantire agli associati di offerte dedicate per la fornitura di energia elettrica e gas oltre ad assistenza personalizzata. 
''Quest'accordo nasce da una sensibilita' congiunta di Enel e Confagricoltura, da un incontro avvenuto da circa un anno - spiega Federico Colosi, responsabile Enel per le associazioni e stakeholders -. Confagricoltura guarda ad Enel come ad un grande del settore elettrico, innovativo e rivolto al futuro, e noi abbiamo guardato fin dall'inizio a Confagricoltura come ad una grande opportunita' di partnership, soprattutto in un momento come questo in cui l'imprenditore agricolo puo' svolgere una funzione molto importante per il nostro paese''. 
Il presidente di Confagricoltura, Mario Guidi, ha sottoscritto oggi a Rimini anche tutti gli altri protocolli attuativi dell'accordo quadro siglato in occasione dell'Academy di Taormina, la scorsa primavera. ''Abbiamo siglato 5 protocolli operativi - continua Colosi -, che hanno forma contrattuale di rapporto, sull'efficienza energetica, sulla tecnologia green e in particolare sullo sportello qualita' del servizio energia. 
Tutte azioni volte a sostenere un imprenditore agricolo moderno, che utilizzando le proprie risorse agricole e imprenditoriali, possa essere un operatore energetico e possa fruire di tutti i servizi che Enel ha messo in campo in questo periodo''. 
Sulla capacita' di Enel di pensare alle esigenze di ogni singolo imprenditore agricolo, esempi possono essere i ''mini idroelettrici'' e i ''mini eolici'' illustrati in occasione della firma dell'accordo. ''Le tecnologie delle rinnovabili si prestano alle taglie dimensionali degli imprenditori - conclude Colosi -, per cui il mini eolico da' la possibilita' ad un imprenditore agricolo di avere pale e tecnologie dimensionate alle proprie esigenze. Questo vale anche per tutto il settore del fotovoltaico solare e vale anche per i ''mini idroelettrici''.(ANSA).  
