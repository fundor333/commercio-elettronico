#titolo 33/ma edizione della Bit, ospite anche la Cina - In Viaggio
     Moda e design di sicuro. Ma poi e' il turismo il carburante per far correre il motore dell'economia italiana e sostenere l'occupazione  nei prossimi anni. Bit, alla 33/ma edizione diventa quindi New-Bit per affrontare al meglio la sfida di un mercato mutato, che adesso si insegue sulla Rete contattando i potenziali viaggiatori quasi uno ad uno. 
   Con la Bit comincia poi un altro passo verso Expo 2015. Ma e' un cammino che gia' guarda piu' in la', all'Italia del 2020. E non e' un caso che la Bit 2013 sia stata inaugurata con la presentazione del Piano Strategico del Turismo con il ministro Piero Gnudi. Ne' che a tenere a battesimo questo percorso sia stata la Cina, ospite d'onore della manifestazione, corteggiata come prima potenza economica del pianeta, terza destinazione turistica al mondo,  ma soprattutto come potenziale inesauribile serbatoio dal quale attrarre tutto quel 'turismo dagli occhi a mandorla', nuovo, curioso, ricco. 
    Nei padiglioni della Fiera di Rho-Pero sono stati giorni d'incontri mirati: contatti di qualita', nuovi modelli di business, trend emergenti. Giornate  a tutto business pensate per far incontrare in modo ancora piu' mirato la domanda con l'offerta, grazie al rinnovato concept espositivo. E con un weekend di apertura al pubblico, dove i viaggiatori hanno potuto trovare il viaggio su misura per loro, tra il meglio dell'offerta italiana e di tutto il mondo.   
  ''In un mondo dove anche il settore del turismo e' ormai globalizzato - spiega Marco Serioli, Direttore Exhibitions di Fiera Milano - il concept 'new Bit' ci permette di proporci come un hub internazionale dove si viene non solo per vendere l'Italia all'estero o le destinazioni estere agli italiani, ma anche per un indispensabile confronto e aggiornamento per gli operatori''. 
   Tra le novita', quest'anno visitatori professionali e viaggiatori hanno potuto usufruire di percorsi dedicati e separati. 
Il settore Italy  ha ospitato l'area workshop dedicata a Bit BuyItaly, un posizionamento strategico in sinergia con le regioni italiane che partecipano in modo quasi totale. Sempre nel settore Italy, 4 macroaree tematiche dedicate a natura, cultura, gusto e avventura. Nello 'Spazio Italia' del Ministero per gli Affari Regionali, il Turismo e lo Sport, inoltre, presente un'area dedicata al tema del turismo accessibile, in collaborazione con Reatech, la rassegna dedicata a persone con esigenze speciali. 
   100 i Paesi del mondo presenti a Bit 2013, ospitati nel settore The World. A completare il panorama degli stili di viaggio Eudi Show, il Salone europeo delle attivita' subacquee, che si e tenuto in contemporanea con Bit 2013, fino a venerdi' 15 febbraio.  
