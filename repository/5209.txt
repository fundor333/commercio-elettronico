#titolo Traffico: Autovie Venete, autostrada illuminata a led - Autovie Venete
     (ANSA) - PALMANOVA (UDINE), 11 FEB - Partito il piano di
riqualificazione dell'illuminazione della rete di Autovie Venete
che si sviluppa su quattro anni. Le nuove tecnologie nel campo
dell'illuminazione, permettono notevoli risparmi e un aumento
della sicurezza. La confermano i primi risultati del piano di
riqualificazione dell'illuminazione sulla rete autostradale di
Autovie Venete - che nel merito ha diffuso un comunicato - un
progetto organizzato per step che prevede una prima fase
riservata ai tratti autostradali non interessati dai lavori
della terza corsia della A4 e una seconda a completamento delle
altre aree.    Gli interventi comportano rifacimento dei quadri elettrici,
sostituzione di cavi, pali e accessori ma soprattutto adozione
di lampade a led di ultima generazione.Uno dei primi interventi,
la riqualificazione dell'impianto di illuminazione degli
svincoli di Redipuglia, è stato appena concluso e ''rappresenta
un modello di impianto autostradale outdoor (non in galleria)
all'avanguardia in Italia'', sottolinea con orgoglio il
presidente della Concessionaria Emilio Terpin. In autostrada, le
dimensioni degli impianti sono notevoli e la superficie da
illuminare correttamente molto ampia. A questi due elementi che
già di per sé rendono più complesso l'intervento rispetto a
quello adottato per la viabilità normale, si affiancano limiti e
prescrizioni rigorose il cui rispetto comporta l'adozione di
soluzioni e apparati con prestazione e caratteristiche
illuminotecniche particolarmente elevate. Composto da 70 punti
che emettono una luce la cui temperatura di colore è di 4 mila
gradi Kelvin - molto vicina a quella solare - l'impianto di
Redipuglia assicura un'illuminazione estremamente nitida e
naturale, elevando così anche la sicurezza della circolazione. Le lampade, infatti, offrono due diverse tipologie di colore: a
3 mila gradi Kelvin (luce più calda dai toni gialli) o a 4 mila
(luce più bianca, solare), come quelle adottate in A4. Una
scelta che ha privilegiato la sicurezza perché la luce gialla,
rispetto a quella bianca toglie visibilità e riduce la
profondità di campo. Ulteriore elemento positivo il costo
inferiore delle lampade a 4 mila gradi Kelvin che richiedono
meno potenza per funzionare. L' investimento complessivo, che
sarà ammortizzato completamente in 4 anni, è stato di circa 40
mila euro (circa 570 euro per ogni "punto luce"), mentre la
potenza attuale è pari a 7,3 chilowatt (inferiore del 60%
rispetto ai 18,9 chilowatt dell'impianto precedente). La
riduzione significa un risparmio annuo di energia di oltre 46
mila chilowatt che corrisponde a più di 8 mila euro sempre
all'anno. Non è tutto qui. Grazie alla durata delle nuove
lampade (fra i 12 e i 14 anni, quattro volte maggiore rispetto
alle lampade tradizionali), cala drasticamente il numero degli
interventi di manutenzione e quindi si riducono i costi anche in
questo settore. Avviato nel 2012, con un primo test effettuato
sull'area di sosta di Santa Caterina sulla A23, il programma di
riqualificazione riguarderà, dopo Redipuglia, lo svincolo di
Villesse a completamento della trasformazione in autostrada del
raccordo Villesse-Gorizia, per poi proseguire con il resto della
rete. (ANSA).
