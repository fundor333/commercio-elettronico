#titolo Italia: Marcello Lippi - Gli Allenatori - Mondiali Sudafrica
  E' Marcello Lippi, nato a Viareggio (Lu) l'11 aprile 1948: e' gia' stato ct azzurro una prima volta dal luglio 2004, quando ha preso il posto di Giovanni Trapattoni dopo l'infelice esperienza agli Europei di Portogallo, fino al termine dei Mondiali di Germania 2006, vinti ai calci di rigore. Dopo un passato da giocatore di discreto livello (ha vestito le maglie di Savona, Sampdoria e Pistoiese), Lippi ha iniziato la propria carriera tecnica nel settore giovanile della Sampdoria, nella stagione 1984/85. 
 La prima panchina professionistica e' a Pontedera, serie C-2, nel 1985/86. Seguono stagioni a Siena (1986/87), alla Pistoiese (1987/88), alla Carrarese (1988/89). Nel 1989 l'esordio in serie A, sulla panchina del Cesena, che guida alla salvezza nel 1989/90 e da cui viene esonerato dopo 17 gare nel 1990/91. Nel 1991/92 e' alla Lucchese, in serie B. Nel 1992/93 e' all'Atalanta (serie A), poi al Napoli. Nell'estate 1994 inizia il primo ciclo juventino che termina nel febbraio 1999, dopo la sconfitta casalinga per 2-4 ad opera del Parma. Nel 1999/00 e' all'Inter, da cui viene esonerato dopo la prima giornata del campionato 2000/01 (sconfitta 1-2 a Reggio Calabria, dopo essere stato eliminato nei preliminari di Champions League dagli svedesi dell'Helsingborg). 
 Dal 2001/02 inizia il secondo ciclo juventino, chiuso nel giugno 2004, quando viene nominato commissario tecnico azzurro. Il secondo ciclo di Lippi alla nazionale azzurra si apre nell'estate 2008, all'indomani della poco brillante performance di Donadoni agli Europei di Austria/Svizzera. Nel palmares di Lippi - da allenatore - ci sono 5 campionati (Juventus 1994/95, 1996/97, 1997/98, 2001/02, 2002/03), 4 supercoppe di Lega (Juventus 1995, 1997, 2002 e 2003), 1 coppa Italia (Juventus 1994/95), 1 Champions League (Juventus 1995/96), 1 supercoppa europea (Juventus 1996), 1 coppa Intercontinentale (Juventus 1996), oltre, ovviamente, alla vittoria dei Mondiali 2006 con la nazionale italiana.  
