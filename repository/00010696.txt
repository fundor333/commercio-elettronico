#titolo Argentina: Lionel Messi - Le Stelle - Mondiali Sudafrica
  I paragoni con Messi e Pele' si sprecano, e in attesa che esploda definitivamente il 18enne brasiliano Neymar, indicato dal diretto interessato come l'unico vero erede di 'O Rei', il sovrano del mondo del pallone e' lui, Leo Messi. 
 
Per vederlo giocare si muove gente da tutta Europa verso Barcellona, il suo calcio e' fantasia, classe pura, un talento che a volte nemmeno Diego...Se 24 anni dopo la Coppa vinta in Messico con l'aiuto della mano di Dio e grazie al gol piu' bello nella storia del calcio, l'Argentina sogna un nuovo trionfo lo deve a questo suo numero 10 che secondo Maradona ''in questo periodo per quanto e' bravo sembra che stia giocando a pallone con Gesu'''. 
 
Ma l'uomo che la stampa catalana ha definito ''il Dio del calcio'' stranamente finora e' stato decisivo solo nel suo club. In nazionale ha vinto l'oro olimpico a Pechino, anche li' dando spettacolo, ma si trattava dell'under 23 e non della selezione maggiore. A guidare la quale c'e' ora l'uomo a cui Messi si ispira e al quale in molti lo paragonano. ''Sarei io il primo ad essere felice se Messi diventasse davvero il mio erede'': queste di Maradona non sono state parole di circostanza. Diego sa bene cosa si deve fare per diventare veramente una leggenda del calcio: vincere il Mondiale, essere il trascinatore, come ha fatto lui con l'Argentina, e prima ancora Pele' e Garrincha con il Brasile, Paolo Rossi con l'Italia, Zidane con la Francia, Beckenbauer e Matthaeus con la Germania. Nomi altisonanti al cui confronto Messi certo non sfigura, ma per la conferma definitiva serve un successo il prossimo 11 luglio al Soccer City di Johannesburg. 
 
Quello, se Messi vuole entrare definitivamente nella storia, deve essere il suo giorno: sei titoli in un anno con il Barcellona non sono bastati, ci vuole il Mondiale con l'Argentina che ha ripreso a sognare grazie a questa Pulce con i piedi magici, che ha lasciato il suo paese, l'amata Rosario, a soli 13 anni portandolo pero' sempre nel cuore al punto che adesso vuole regalarle il trionfo piu' bello, ''per far felice il mio popolo che ultimamente non se l'e' passata tanto bene''. 
 
Messi incarna anche certi valori, e' stato l'uomo che ha espressamente chiesto al Barcellona di lasciarlo andare a Pechino, perche' uno dei suoi sogni era partecipare ad un'Olimpiade e possibilmente vincerla (missione compiuta). E' il campione umile mai fuori dalle righe, e il primo ad ammettere che ''ho fatto ancora poco: mi serve di vincere un Mondiale e poi forse si potranno osare certi paragoni''. E' l'uomo capace di salire in cielo e segnare di testa contro il Manchester United (finale di Champions a Roma) nonostante l'altezza non certo da gigante. E' il puffo che dopo il poker all'Arsenal si e' portato via il pallone e dopo averlo fatto autografare dai compagni se lo e' portato a letto. Una vita in simbiosi con il suo oggetto preferito, e ora al Re del calcio manca solo l'incoronazione. Forse e' questione di poco tempo, basta aspettare il Sudafrica. 
Â   
