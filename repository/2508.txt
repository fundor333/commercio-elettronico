#titolo Primato raccolta vetro a Val d'Aosta, sorpresa Sud - Rifiuti & Inquinamento - Ambiente&Energia
     (ANSA) - GENOVA, 26 MAG - Cresce la media nazionale delle
quantita' di vetro ritirate dal consorzio di recupero Coreve:
nel 2011 si e' attestata intorno ai 26,7 kg per abitante contro
i 24 kg del 2010. La graduatoria delle regioni piu' virtuose
registra il primato della Valle D'Aosta con quasi 50 chili per
abitante, seguita da Lombardia e Trentino Alto Adige a pari
merito con poco piu' di 40 chili. Sorpresa per la Sardegna che
si piazza quinta nella classifica regionale con piu' di 35 chili
a testa dopo il Veneto e prima di Emilia Romagna e Piemonte,
rispettivamente sesta e settima.    Pur se quattordicesimo, il Molise registra un picco di
crescita di raccolta del vetro (poco meno di 20 chili). Bene la
crescita anche in Toscana ed in Basilicata.    Tra le citta', Verona e Salerno fanno registrare, secondo il
Coreve, dati importanti.    In totale, nel 2011, il vetro raccolto e' stato di quasi un 
milione 570 mila tonnellate, pari al 68,1%, molto superiore
all'obbiettivo del 60% posto dalla normativa.    Sempre nel 2011 l'industria italiana del vetro ha utilizzato,
a fronte di una produzione per i soli imballaggi pari a 3
milioni 568 mila tonnellate, 2 milioni di tonnellate di vetro
riciclati (+7,6%), secondo i dati di Assovetro (Associazione
nazionale degli industriali del vetro). Per dare una misura del
ruolo del riciclo nel settore basti pensare che su 10 bottiglie
scure (le piu' comuni) ben 9 sono prodotte con vetro riciclato
proveniente dalle raccolte differenziate.(ANSA).
