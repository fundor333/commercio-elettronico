#titolo Bmw, mercato auto Italia ha ancora ''un elevato potenziale'' - Industria e Mercato - Motori
  GINEVRA - Il mercato dell'auto italiano "possiede ancora un elevato potenziale. Le sue condizioni non riflettono le sue possibilita'. L'economia italiana e' importante e in futuro ci sara' una forte ripresa". A lanciare questo messaggio di fiducia e' il responsabile vendite e marketing del gruppo tedesco Bmw Ian Robertson che, parlando a margine del Salone dell'Auto di Ginevra, ha rilevato come in Italia Bmw stia "riorganizzando la rete dei dealer, in base ai diversi volumi di vendita" presenti in un contesto difficile del mercato dell'auto italiano, che l'associazione delle case estere Unrae stima quest'anno a circa 1,3 milioni di unita'. 
I titolari di concessionarie Bmw presenti in Italia sono 90 e, come ha aggiunto il presidente di Bmw Italia Franz Jung, la ristrutturazione della rete "punta a mantenerli in salute senza licenziamenti, ma tramite accorpamenti". Per uscire dalla crisi l'Italia, secondo Jung, a seguito delle elezioni ''ha necessita' di una stabilita' politica, dichiarazioni chiare sul futuro e sostegno alla fiducia perche' i consumatori italiani riprendano a spendere. L'auto e' il secondo piu' importante bene di acquisto in una famiglia", ha affermato il presidente di Bmw Italia. La casa tedesca lancera' a novembre nel nostro Paese la sua prima vettura elettrica, che sara' introdotta gradualmente nelle maggiori cittÃ ', a cominciare da Milano e Roma. "Sono 13 gli agenti che ci aiuteranno a venderla", ha precisato Jung. 
L'Italia rappresenta il sesto mercato per la Bmw, dopo Usa, Cina, Germania, Gran Bretagna e Francia.  
