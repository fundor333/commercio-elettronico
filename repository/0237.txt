#titolo Lezioni di "piano'' - Il poeta del gol
  ROMA - Che i "piedi buoni" siano una qualità è storia antica. Che siano esistiti personaggi che proprio con l'idea del palleggio e del ricamo a oltranza abbiano elaborato un sistema di gioco è altrettanto vero. Che sia emersa, dunque, una traiettoria di figure, alla svelta riassumibile con Bernardini-Sarosi-Liedholm e con Hugo Meisl dell'Austria/Wunderteam anni '30 è un'altra piccola verità. Il calcio danubiano fu, a suo tempo, un grande affresco di "piedi buoni".  
Noi custodiamo questo stile di pensiero: i primi tre allenatori ebbero stile in campo e successivamente nel pensiero. Adesso quel pensiero, quello stile di pensiero, li avvistiamo nella Spagna ed è una meraviglia quel lungo ricamo, in campo. Ma, nel caso delle "furie rosse", lo stupore è che i piedi buoni non riguardano soltanto i centrocampisti - Xavi, Iniesta, Pedro, Xavi Alonso - ma ogni calciatore e così capita che anche un tipo come Puyol, alla fine, si distingua come momento del ricamo.  
Nils Liedholm, da giocatore del Milan, trascriveva tutti i passaggi azzeccati che componeva in una partita; un giorno ne sbagliò uno e gli spettatori di San Siro emisero un boato di stupore. Non era abituato a sbagliare. Grande Spagna! Grande quel fraseggio estenuante a sfiancare gli avversari...! Se adesso quegli allenatori fossero a guardarti, ripeterebbero a gran voce il loro credo: "Così si gioca. Far correre la palla: la palla non si stanca mai..." Se poi il fraseggio avviene anche correndo, allora s'è davvero grandi.  
