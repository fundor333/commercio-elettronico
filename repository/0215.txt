#titolo Fincantieri: varato pattugliatore della guardia costiera - Shipping e Cantieri - Mare
  (ANSA) - NAPOLI, 19 DIC - E' stata varata oggi a  Castellammare di Stabia  (Napoli) la prima delle due unita' multiruolo commissionate a  Fincantieri  dal Comando Generale delle Capitanerie di Porto per la  Guardia Costiera italiana . Queste unita' sono concepite per operare in mare aperto anche in condizioni meteo-marine particolarmente avverse e saranno impiegate per operazioni di ricerca e salvataggio, antinquinamento, antincendio e funzioni di controllo dell'immigrazione clandestina. Potranno inoltre operare con funzioni di centro e comando di operazioni navali complesse. 
 Lunghe 94 metri, larghe 16, potranno raggiungere una velocita' massima di circa 18 nodi, con un'autonomia di oltre 3000 miglia, per un dislocamento a pieno carico di circa 3600 tonnellate. Potranno ospitare a bordo un equipaggio di 38 persone, con possibilita' di imbarcare ulteriori 12 tecnici e 60 naufraghi. Saranno inoltre dotate di quattro imbarcazioni veloci (gommoni a chiglia rigida) in grado di raggiungere i 35 nodi di velocita' ed essere impiegati in diversi tipi di missione e interventi d'emergenza. Disporranno infine di un ponte di volo per elicotteri di tipo AB212 o AW139. I pattugliatori sono inoltre dotati di sofisticati sistemi di comando e controllo, di radar di ultima generazione in grado di poter scoprire e seguire eventuali macchie di inquinamento presenti sulla superficie del mare e dispongono di un ampio portellone poppiero che consente l'accesso e il trasporto di automezzi sull'ampio ponte di lavoro. Il vero punto di forza di questi pattugliatori e' l'aspetto innovativo dell'impianto propulsivo di tipo ibrido, che prevede una propulsione ausiliaria diesel-elettrica da utilizzare per le basse e bassissime andature, necessarie quando si eseguono operazioni di vigilanza e controllo per tempi prolungati, altrimenti impossibili da realizzare con la tradizionale propulsione. Le unita' risponderanno ai piu' avanzati requisiti certificati dal Registro Italiano Navale (RINA) e dal team tecnico del Comando Generale del Corpo delle Capitanerie di Porto. (ANSA).  
