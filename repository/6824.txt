#titolo La misura cosmica più accurata mai ottenuta - Spazio & Astronomia - Scienza&Tecnica
  La più accurata misura cosmica mai ottenuta è quella della distanza che separa la Via Lattea dalla sua vicina di casa, la Grande Nube di Magellano. Il risultato, pubblicato sulla rivista Nature e ottenuto dall'università cilena di Concepcion, fornisce dati preziosi per studiare l'espansione dell'universo e l'energia oscura.  
Allo studio, coordinato da Grzegorz Pietrzynski, hanno partecipato gli italiani Giuseppe Bono, dell'università di Roma Tor Vergata  e associato dell'Istituto Nazionale di Astrofisica (Inaf), e Pier Giorgio Prada Moroni, dell'università di Pisa, associato Inaf e dell'Istituto Nazionale di Fisica Nucleare. 
Il valore che emerge dallo studio è pari a 162.000 anni luce ed ha una incertezza molto piccola, pari solo al 2%: meno della metà rispetto alle stime precedenti. Questa misura super precisa, sottolinea l'Inaf, è fondamentale per astronomi e cosmologi in quanto la distanza della Grande Nube di Magellano è il primo 'gradino' della scala delle distanze cosmiche. Conoscere con precisione questo valore significa ridurre sensibilmente l'errore sulla distanza di oggetti celesti posti a distanze cosmologiche. Vuol dire inoltre riuscire a stimare più accuratamente, tramite la misura delle distanza delle galassie lontane, la velocità di espansione dell'universo. 
Si prefigura, per esempio, un sensibile miglioramento della stima della costante di Hubble, che descrive il tasso di espansione dell'universo. ''Potremo così conoscere meglio - rileva  Bono - come sta evolvendo il nostro universo e ricavare con maggiore accuratezza la stima della sua età, che potrà essere confrontata con le stime di età degli ammassi globulari''. 
E' stato un lavoro lungo e laborioso, che ha passato al setaccio 14 anni di osservazioni condotte nell'ambito del progetto Ogle (Optical Gravitational Lensing Experiment). Oltre 35 milioni di stelle contenute nel database sono state controllate, permettendo di individuare otto sistemi stellari particolari, ovvero del tipo binario a eclisse, nei quali periodicamente le due stelle della coppia si eclissano l'un l'altra e quando questo accade la luminosità degli oggetti diminuisce. ''Seguendo questi cambiamenti di luminosità con molta attenzione e misurando le velocità orbitali delle stelle – spiega Bono - è possibile calcolare la massa delle stelle e la loro distanza e di conseguenza la distanza della Grande Nube di Magellano''.  
