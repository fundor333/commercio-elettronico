#titolo Acqua: Liguria, funzioni Autorita' alle Province - Acqua: Dalle Regioni - Ambiente&Energia
     (ANSA) - ROMA, 28 DIC - Funzioni degli Ato alle province e
costruzione di depuratori per le aree bacchettate dall'Unione
europea. Queste le strade scelte dalla regione Liguria per
rispondere, da un lato, all'abolizione delle Autorita' d'ambito
territoriali (a fine 2012), dall'altro, alla procedura
d'infrazione con cui l'Italia e' stata condannata per la
depurazione e il trattamento delle acque reflue.    Per la sostituzione degli Ato la Liguria ha infatti stabilito
''l'attribuzione delle funzioni alle province con un
provvedimento inserito nel collegato alla Finanziaria 2013''. La
norma e' ''transitoria'', in attesa della legge definitiva che
l'assessore Renata Briano intende presentare entro la fine del
prossimo anno quando si avra' un quadro definitivo delle
normative nazionali sulle province e la citta' metropolitana.    Per la depurazione delle acque, la Regione sta avviando la
costruzione dei depuratori nelle aree sotto infrazione: a Recco
(Genova) sono gia' partiti i lavori; a Rapallo (Genova) e'
disponibile l'area scelta, sono pronte le autorizzazioni e sono
stati investiti fondi Fas di supporto all'ex Ato; a Villanova
d'Albenga (Savona) la Regione sta valutando, insieme alla
provincia di Savona, dove costruirlo. Nel piano d'ambito e'
stato inserito anche il depuratore comprensoriale di Lavagna
(Genova), non indicato nella procedura di infrazione.    ''Tutti gli impianti - ha spiegato l'assessore Briano - sono
finanziati con la tariffa''. (ANSA).
