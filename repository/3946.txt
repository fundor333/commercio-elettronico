#titolo Vlora, quella nave dolce di zucchero e sogni  - Spettacolo
dell'inviata Alessandra Magliaro 
 Le ragazzine adorano vederlo ballare ad Amici, conduce su Rai5 da varie stagioni il programma Step - passi di danza e partecipa a spettacoli in vari teatri italiani. Kledi Kadiu oggi è, con generosità bisogna sottolineare, alla Mostra del cinema di Venezia per testimoniare il suo passato. L'8 agosto 1991, diciassettenne, era in quella paurosa immensa massa di migranti, esausti dopo un viaggio alla deriva su una gigantesca carretta partita da Tirana e arrivata al porto di Bari. Ventimila assetati, affamati di un futuro in Italia che riuscirono a sorridere e a fare il segno di vittoria con le dita. Un'immagine straziante che tutti abbiamo negli occhi, immortalata dal film di Gianni Amelio Lamerica. 
 "Fu l'arrivo di massa più importante di quel periodo e fu anche il primo respingimento di massa", dice all'ANSA Daniele Vicari che oggi a Venezia porta fuori concorso un documentario commovente: La nave dolce, che ricorda l'epopea del mercantile Vlora, che trasportava zucchero (da qui il titolo) e sogni di benessere. "Fui respinto a Bari, tornai a Tirana e mi diplomai al Teatro dell'Opera. Rivedere quelle immagini oggi mi fa un grande effetto, mi sembra di aver vissuto un film", dice all'ANSA il ballerino. Amelio invece il film non l'ha ancora visto, "ma Vicari per me è uno dei registi più bravi della nuova generazione". Prodotto dalla Indigo Film e Apulia film Commission con Rai Cinema, la nave dolce uscirà in sala l'8 novembre distribuito da Microcinema. "Dei ventimila, 16 mila 500 furono respinti, dopo una sosta allo stadio di Bari", racconta Nicola Montano a Venezia anche lui come testimone di quei giorni in cui era ispettore alla Polizia di frontiera del porto, un'esperienza cui ha dedicato anche il libro Ladri di stelle. "Non eravamo preparati, non ci aspettavamo tutte quelle persone", dice Montano. 
 Vicari è andato a ritrovare alcuni che quel giorno c'erano come Eva Karafili: laureata in economia, sulla nave con il marito, riuscì a fuggire al porto e e oggi vive in Puglia dove lavora come traduttrice e come badante. "Faccio parte di quei 2-3 mila che riuscirono a scappare, sono stata fortunata, ho avuto l'aiuto solidale di qualche italiano. Ma io non critico quello che è stato fatto al porto e allo stadio, non ce l'ho con i respingimenti, penso che l'Italia non fosse preparata. Oggi però vedo con rabbia che le cose non sono cambiate poi tanto: ho una figlia che eccelle a scuola, è nata in Italia e parla italiano perfettamente eppure non ha la cittadinanza e questa è un'ingiustizia a mio parere". Vicari invece si appassiona: "Ci fa bene guardare queste immagini per la responsabilità che abbiamo tutti noi di amare questo paese e di dare a tutti, noi compresi, il diritto al sogno e alla cittadinanza. La Corte europea ci ha condannati per i respingimenti in Libia e siamo colpevoli, a me non sta bene come non venivano accolti e come non sono accolti oggi i migranti, ma anche l'Europa deve aiutare perché noi ne facciamo parte anche se come paese frontaliero siamo più esposti. C'é un paradosso europeo da risolvere ma intanto dico che siamo tutti Kledi Kadiu, un ragazzino che fu respinto e che sognava un futuro migliore. Io - prosegue Vicari - sono il primo della mia famiglia a non emigrare, lo ha fatto mio nonno minatore in Belgio e mio padre in Svizzera. Non possiamo dimenticare chi siamo". "Orgogliosi di Kleidi nel film di Vicari. E' testimonial ideale per parlare delle crisi dimenticate", dice il portavoce dell'Unicef Andrea Iacomini.  
