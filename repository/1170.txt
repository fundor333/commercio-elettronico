#titolo Clini firma protocolli accordo bonifica Marghera - Rifiuti & Inquinamento - Ambiente&Energia
  VENEZIA - Il Ministro dell'Ambiente, Corrado Clini, ha sottoscritto, a Palazzo Balbi, sede della Giunta regionale del Veneto, i quattro protocolli attuativi dell'Accordo di programma per la bonifica e la riqualificazione ambientale del sito di interesse nazionale di Venezia-Porto Marghera e aree limitrofe, firmato lo scorso 16 aprile. 
La sottoscrizione e' avvenuta alla presenza del presidente della Regione Veneto, Luca Zaia, del sindaco di Venezia, Giorgio Orsoni, e della presidente della Provincia di Venezia, Francesca Zaccariotto. L'approvazione dei protocolli operativi costituisce il raggiungimento di un'altra fondamentale tappa nel processo di riutilizzo delle aree inquinate di Porto Marghera. In sostanza, si sono compressi i tempi del procedimento amministrativo, riducendolo a soli quattro mesi circa, rispetto ai due-tre anni che prima erano necessari per l'approvazione definitiva dei progetti di bonifica. Le modifiche introdotte con i protocolli operativi, oltre ad un'ulteriore semplificazione delle procedure tecnico-amministrative, garantiscono tempi certi nelle attivita' di controllo. 
I quattro protocolli riguardano, nello specifico, la 'caratterizzazione dei siti', le 'modalita' di intervento di bonifica e di messa in sicurezza dei suoli e delle acque di falda', i 'criteri per la determinazione delle garanzie finanziarie' e le 'attivita' sperimentali di bonifica dei siti contaminati'.   AL VIA 17 PROGETTI BONIFICA E RIUSO 
"Oggi abbiamo sottoscritto i protocolli che definiscono le procedure che devono essere seguite per le bonifiche e il riuso di Porto Marghera: in 200 giorni abbiamo approvato 17 progetti per la bonifica e il riuso che erano fermi da 10 anni". Così il ministro dell'ambiente Corrado Clini commenta la firma a Venezia dei protocolli attuativi per le bonifiche di Porto Marghera.    "Abbiamo cominciato a liberare aree del sito di interesse nazionale di Porto Marghera - spiega - che perciò potranno essere completamente riutilizzate senza più vincoli. Devo dire che non è poco".  
Clini si dice convinto "che nel momento in cui, come sta avvenendo, aree di Porto Marghera vengono restituite ad usi commerciali e industriali senza più i vincoli del sito di interesse nazionale, le imprese che avevano presentato progetti hanno finalmente avuto l'approvazione di questi progetti, si metta in moto un circuito economico positivo".   I 17 progetti approvati, rileva Clini, riguardano, in particolare, alcune aree del porto "che vengono liberate dai vincoli e perciò possono essere immediatamente riutilizzate". Quello di Marghera, assicura il ministro, è un progetto che può essere esportato anche in altre aree italiane. "Noi l'abbiamo già applicato nell'area della laguna di Marano e Grado, a Trieste, e a Taranto - puntualizza - dove peraltro abbiamo nominato come commissario per la bonifica Alfio Pini, che è stato per tanti anni il capo dei pompieri di Venezia e che ha una lunga storia sul risanamento di Porto Marghera". 
Dall'accordo del 16 aprile scorso sono passati circa 200 giorni, un tempo doppio rispetto a quello originariamente previsto per giungere all'appuntamento di oggi, che permette di mettere in campo investimento su Porto Marghera per 3 miliardi di euro. Quelli di Marghera, conclude Clini, sono protocolli "che faranno scuola in Italia" e rappresentano un modello di riferimento per 57 siti sparsi a livello nazionale.  
