#titolo Audrey Hepburn, non solo Hollywood - In Viaggio
  Non tutti sanno che l'attrice, all'anagrafe Audrey Kathleen Ruston,  nacque a Bruxelles , più precisamente nel quartiere di  Ixelles . La sua casa natia, come ricorda una targa posta all'esterno, è in Rue Keyenveld 48. L'abitazione è di privati, quindi non ne si può ammirare che l'esterno. Pare comunque che gli attuali inquilini festeggino ogni anno la nascita dell'attrice, il 4 maggio. Oggi il quartiere di Ixelles è una delle aree residenziali più eleganti della capitale belga. Passeggiando alla ricerca della sua abitazione, si può fare una passeggiata interessante alla scoperta di alcuni dei gioielli meglio conservati di  architettura Art Nouveau  e  Art Déco . Vivace quartiere anche dal punto di vista culturale, Ixelles ospita diversi musei. 
In America Audrey approdò dopo essere cresciuta fra Belgio, Paesi Bassi e Regno Unito, soffrendo per i rigori imposti dalla Seconda Guerra Mondiale. Hollywood viene considerata a pieno titolo la sua patria putativa e ovviamente anche per lei c'è una stella sulla  Walk of Fame   di  Los Angeles , al 1652 di Vine Street.  
Ritiratasi dalle scene cinematografiche, Audrey si dedicò attivamente negli ultimi anni di vita al volontariato, tanto da diventare ambasciatrice Unicef. Dopo due matrimoni alle spalle trovò il compagno della sua vita in Robert Wolders, col quale si trasferì all'inizio degli anni '80 in  Svizzera  a  Tolochenaz , presso Morges, nella regione affacciata sul  lago di Ginevra . Qui si trova la sua tomba, nel piccolo cimitero di Tolochenaz, visitabile anche da parte dei turisti. Si può passeggiare fra i vigneti e le campagne dove l'attrice amava rilassarsi anche insieme ai suoi cani, oppure si può fare una capatina nel negozio di formaggi Dufax nella rue Centrale di Morges. Altri luoghi frequentati dall'attrice erano l'Epicerie Dumas nella Grand-Rue a Morges, l'enoteca Le Tastevin, il Cinema Odéon. Fino al 2002 – oggi è chiuso - il  Padiglione Audrey Hepburn nel cimitero ha accolto numerosi visitatori, ospitava alcuni dei ricordi legati all'attrice: il suo primo contratto, le locandine di tutti i suoi film, fotografie, cimeli come la targa della vespa di "Vacanze Romane" e l'Oscar.  
