#titolo Siria: Georgieva scioccata, peggio deve ancora arrivare - Politica estera, sicurezza e difesa - ANSA Europa
  BRUXELLES - ''Senza una soluzione politica che ancora non si vede, temo che il  peggio debba ancora arrivare '' per la popolazione siriana. Questo il nuovo allarme lanciato oggi dal commissario Ue agli aiuti umanitari, Kristalina Georgieva, ''scioccata dal deteriorarsi della situazione in  Siria  e dai suoi effetti sulla popolazione che soffre di questo Paese''. I combattimenti si sono estesi, i prezzi sono alle stelle e il freddo peggiora ulteriormente la situazione, ha osservato il commissario. 
   
 In Siria '' i prezzi dei  generi di prima necessita' , come il pane e il carburante, sono saliti alle stelle'' riferisce il commissario Ue agli aiuti umanitari. A queste condizioni drammatiche, spiega Georgieva, si aggiungono inoltre ''cattivo tempo, incluse piogge torrenziali, neve e  temperature sotto zero , con un terribile costo per i due milioni di sfollati interni alla Siria e per i 623mila che l'hanno lasciata per i Paesi vicini''.    
   
 Per questo secondo il commissario Ue agli aiuti umanitari ''e' cruciale'' che l'impegno della comunita' internazionale rimanga ''forte'' e che continui a dare generose  donazioni per l'assistenza  di questa ''crescente ondata di siriani disperati''. L'Ue, il principale donatore di aiuti nella crisi siriana, continuera' a fare la sua parte, cercando di ''aprire piu' canali possibili per dare assistenza all'interno della Siria, dove le necessita' sono piu' drammatiche'' assicura il commissario europeo. 
   
 Georgieva rivolge quindi l'ennesimo appello alle autorita' siriane, perche' consenta ad un maggior numero di operatori umanitari internazionali di accedere al Paese per far arrivare gli aiuti ''a tutte le aree colpite''. ''Ripeto inoltre la mia preghiera - conclude  Georgieva  - a tutte le parti perche' venga rispettato il diritto umanitario internazionale''. 
   
    
