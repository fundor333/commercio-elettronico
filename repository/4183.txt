#titolo Nautica: Perini vara yacht di 40 metri in Turchia - Nautica e Sport - Mare
  (ANSA) - Viareggio, 14 gen -  Perini Navi Group  inaugura il 2013 con il varo di una nuova nave a vela di 40 metri, lo  State of Grace , primo esemplare della nuova serie Fast Cruising. Il varo è avvenuto presso i cantieri del gruppo in Turchia. State of Grace , precisa una nota del gruppo, è la seconda unità, dopo il clipper di 88 metri  The Maltese Falcon , ad essere realizzata interamente presso il cantiere turco del Gruppo.Progettato dagli architetti navali di casa Perini in collaborazione col neozelandese Ron Holland, lo yacht è caratterizzato da linee filanti con scafo e sovrastruttura in alluminio. Il piano velico - manovrabile da una sola persona grazie all'innovativo sistema di controllo progettato da Perini Navi e realizzato dalla Divisione Alberi Perini Navi - vanta una superficie velica di 1.192 metri quadrati ed è caratterizzato da un albero di 50 metri con boma avvolgibile e sartiame, tutti realizzati in fibra di carbonio di ultima generazione. Inoltre, l&#8217;istallazione di vele laminate consente di spingere al massimo le performance di questo fast cruiser. Nel cantiere turco di Perini Navi Istanbul-Yildiz proseguono i lavori per la realizzazione della prima unità a vela di 70 metri con consegna prevista nel 2015 e del terzo esemplare di nave a vela di 60m che potrà essere consegnato entro i prossimi due anni.(ANSA)  
