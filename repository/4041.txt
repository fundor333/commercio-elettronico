#titolo Occhio alla webcam marziana - Primopiano Ragazzi
  Volete sapere che tempo fa oggi su Marte? Potete vederlo con i vostri occhi osservando le immagini inviate in diretta sul web dalla prima webcam marziana, la Visual Monitoring Camera (Vmc) a bordo di Mars Express, la sonda dell'Agenzia spaziale europea (Esa) in orbita intorno a Marte dal 2003. Come una vera webcam, Vmc spia il pianeta rosso e pubblica senza filtro e in tempo reale su Flickr le immagini scattate. 
La webcam marziana Vmc è nata come il più piccolo tra gli strumenti scientifici a bordo di Mars Express. Pensata come una camera low-cost, era stata montata a bordo della sonda per scattare delle immagini del distacco della sonda Beagle 2 nel 2003. Una volta assolta la sua missione, era stata spenta. 
Ma nel 2007 ecco l'inizio di una seconda vita: i responsabili della missione hanno iniziato una serie di test per verificare se fosse possibile riaccendere quella piccola camera per realizzare delle immagini globali e in bassa risoluzione di Marte. Vmc ha cominciato così a riaprire lentamente il suo occhio, fino a diventare completamente operativa nel maggio del 2012. Da quel momento l'uso della telecamera è entrato a far parte delle campagne osservative di Mars Express e la webcam adempie al compito di realizzare foto globali di Marte inviandole direttamente sul web. 
I responsabili della missione hanno aperto anche un  sito  dedicato a tutti gli aspiranti esploratori spaziali che vogliono usare le immagini della webcam per cercare di identificare strutture geologiche come crateri e vulcani. Non solo: sul sito vengono accettate anche tutte le proposte dei navigatori del web che vogliono usare le foto marziane a scopo didattico o artistico.  
