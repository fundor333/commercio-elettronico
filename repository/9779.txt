#titolo Parcheggiatore abusivo condannato - Campania
     (ANSA) - NAPOLI, 12 MAR - E' stato condannato per
direttissima ad un anno e quattro mesi di reclusione (con il
beneficio degli arresti domiciliari) un parcheggiatore abusivo
arrestato dalla polizia municipale di Napoli per tentata
estorsione. In via Costantinopoli l'uomo ha avvicinato uno
studente che aveva parcheggiato il suo motorino e gli ha chiesto
un euro. Al rifiuto del giovane, lo ha minacciato di danneggiare
il mezzo. Lo studente ha contattato la polizia municipale che ha
arrestato il parcheggiatore.
