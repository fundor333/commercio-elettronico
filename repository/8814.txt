#titolo Aeroporto Torino e' green, primo al mondo per tutela ambiente - Speciali ed Eventi - Ambiente&Energia
  TORINO - L'aeroporto internazionale di Torino, gestito dalla Sagat, ha imboccato la strada del risparmio energetico e ha ottenuto - finora unico scalo al mondo - la certificazione ISO 50001 rilasciata dall'ente di certificazione Tuv-Italia, per il Sistema di gestione dell'energia adottato. 
Il taglio del 7% del consumo di energia elettrica e termica e' l'obiettivo per il primo anno (i dati saranno messi a confronto nel giugno prossimo, dodici mesi dopo l'ottenimento della certificazione), ma gia' dai numeri dell'anno solare 2012 emerge un risparmio in linea con il programma, grazie ad un 10% di riduzione nei consumi di energia elettrica. 
''Nel sistema di gestione delle risorse che abbiamo adottato - spiega l'Energy Manager della SAGAT - c'e' una doppia valenza, economica ed ambientale. Consumare meno energia, infatti, significa anche ridurre le emissioni in atmosfera. Si opera attraverso tante piccole azioni coordinate di energy saving che partono dall'ottimizzazione degli impianti''. 
Prima di mettere in campo gli interventi, e' stato analizzato il funzionamento e il consumo di ogni singolo impianto, dalle centrali ai singoli punti luce. Nella seconda fase, sono iniziati gli interventi correttivi, installando, ad esempio, degli inverter sui ventilatori delle unita' di trattamento aria, oppure intervenendo sui gruppi refrigeratori ''con l'attivazione di un software di gestione a cascata - spiega ancora l'Energy Manager SAGAT - facendo cioe' in modo che un gruppo non si accenda fino a quando quello in funzione non ha raggiunto il livello di rendimento ottimale. Anche molti punti luce stati sostituiti con apparecchi piu' efficienti. 
Tra gli interventi allo studio, l'installazione di led al posto dei fari sulle torri che illuminano il piazzale. 
Il sistema di gestione dell'energia riguarda le infrastrutture direttamente gestite dalla Sagat, ma influenza le attivita' - gestite da terzi - commerciali, aeronautiche e in particolare gli interventi manutentivi o le nuove realizzazioni impiantistiche ed edili affidate ad imprese diverse.  
