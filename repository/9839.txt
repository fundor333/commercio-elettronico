#titolo McLaren P1, un'ibrida dalle prestazioni straordinarie - Prove  e Novit√† - Motori
  ROMA - McLaren P1. Sara' tra le supercar protagoniste del salone di Ginevra per le prestazioni da primato, la doppia motorizzazione a benzina ed elettrica e le particolari tecnologie. L'accoppiata di propulsori combina un motore V8 TwinTurbo a benzina da 3,8 litri e uno elettrico ad alta efficienza. Un mix di motori che significa 903 Cv di potenza complessiva e una coppia massima di 900 Nm per garantire accelerazioni immediate e una progressione lineare consentita, in genere, dai soli motori aspirati. Prestazioni da Formula Uno, accompagnate da emissioni di CO2 ridotte a soli 200 g/km che si trasformano in mobilita' a zero emissioni quando la Mclaren P1 marcia in modalita' elettrica. Alle prestazioni sorprendenti contribuiscono il Drag Reduction System DRS derivato dalla Formula 1, che riduce la resistenza aerodinamica con l'aumentare della velocita', e la tecnologia Instant Power Assist System IPAS che fornisce 179 Cv aggiuntivi in accelerazione e rende piu' rapida la risposta della farfalla di alimentazione. 
 Il motore a benzina V8 da 3,8 litri di cilindrata e' l'evoluzione del conosciuto M838T rivisitato per raffreddare in modo piu' efficace le alte temperature del TwinTurbo e per sopportare l'incremento dei carichi provocati dai 727 Cv di potenza e 720 Nm di coppia a 4.000 giri. Per la lubrificazione e i fluidi idraulici McLaren si e' appoggiata al partner tecnologico Automotive Mobil 1. Il leggero motore elettrico del gruppo ibrido, realizzato da McLaren Electronics in esclusiva per la P1, eroga il corrispettivo di 176 Cv di potenza con 260 Nm di coppia a ''zero giri'', cioe' gia' da fermo. Con entrambi i motori in azione la coppia massima combinata sale a 900 Nm a soli 4.000 giri. Il motore elettrico e' montato direttamente sul motore, e  la potenza di trazione e' gestita da un cambio a doppia frizione con sette marce che scarica la coppia motrice sulle ruote posteriori. Un metodo che permette al motore elettrico e al V8 3,8 litri twin-turbo a benzina di lavorare insieme senza problemi, fornendo la completa erogazione della potenza e della coppia massima. 
 Ma la McLaren P1 non ha rincorso le sole prestazioni di picco. Ha cercato la resa ottimale anche nel recupero dell'energia, ottenuto in decelerazione e frenata, per la ricarica delle batterie. La McLaren P1 offre mobilita' a propulsione ibrida, con motore elettrico e a benzina in funzione, o solamente con il motore elettrico e un'autonomia di circa 10 km, per consentire di muoversi in silenzio nelle aree abitate a zero emissioni. Quando la batteria si scarica, il motore a benzina si avvia automaticamente e provvede ad effettuare la ricarica.  
