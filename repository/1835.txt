#titolo Autovie: casello Villesse, realizzato in 18 mesi - Autovie Venete
     (ANSA) - VILLESSE (GORIZIA), 2 MAR - Diciotto mesi di lavoro,
20 imprese coinvolte e 70 maestranze, uno staff di 20 tecnici, 4
mila e 500 metri cubi di cemento armato, 350 tonnellate di
carpenteria metallica, un piazzale da 40 mila metri quadrati, un
investimento di quattro milioni di euro: sono ''i numeri'' del
nuovo casello di Villesse, che e' stato inaugurato oggi dal
presidente del Friuli Venezia Giulia e Commissario per
l'emergenza in A4 Renzo Tondo.    Progettato dall'ingegnere bolognese Giuseppe Matildi, il
casello e' stato costruito dalla vicentina Carraro Steel and
Technology. ''Quella di oggi -  ha detto il presidente di
Autovie Venete Emilio Terpin aprendo gli interventi - e' una
festa del lavoro - e di questi tempi non e' poca cosa - delle
aziende, dei tecnici e di tutte le maestranze. Un momento che
vuole rappresentare  una ventata di ottimismo, un modo per
guardare al futuro con speranza''. Tantissime le persone
presenti all'appuntamento, dai rappresentanti delle istituzioni
e degli enti territoriali fino ai vertici delle forze
dell'Ordine e agli esponenti delle categorie produttive.    La
nuova struttura ''e' il primo tassello di un progetto importante
per il territorio dell'isontino in primis - ha sottolineato
Terpin -  e di tutta la regione. Entro pochi mesi, infatti, il
raccordo sara' - a tutti gli effetti - autostrada A34;
l'autoporto Sdag avra' completato il cosiddetto ''ultimo
miglio'' tratto mancante per raggiungere il confine slovene e
inoltre sara' pronto anche il nuovo, grande parco commerciale -
il piu' esteso del Nordest - con 170 negozi e un bacino di
utenza potenziale stimato in 1 milione e 300 mila clienti. Una
serie di interventi, quindi, che daranno impulso e vigore
all'economia di tutto il territorio; ecco perche' dobbiamo
guardare al futuro con speranza. Gli strumenti ci sono, tocca a
noi metterci l'energia e la volonta'''. (ANSA).
