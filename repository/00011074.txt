#titolo Chiusi Stati generali,'Road map' per economia verde - Speciali ed Eventi - Ambiente&Energia
  RIMINI - Oltre 1.500 partecipanti, una quarantina di relatori, 70 proposte - frutto delle riflessioni di mille esperti al lavoro su otto temi strategici - divenute una sorta di 'road map' verso la sostenibilita'. Cala il sipario sugli Stati Generali della Green Economy, due giorni dedicati all'economia verde, sigillati dalla presenza del ministro dell'Ambiente Corrado Clini e da quello dello Sviluppo Economico Corrado Passera che, proprio a Rimini, hanno svelato le caratteristiche del nuovo 'Conto Termico'. 
Con gli Stati Generali, ha osservato in una nota Edo Ronchi, presidente della Fondazione per lo Sviluppo Sostenibile, si ''apre in Italia una nuova fase. Mille rivoli si sono incontrati e hanno dato vita ad un fiume, il fiume della green economy che comincia a scorrere anche in Italia. Questo fiume - ha aggiunto - non scomparira', ma si fara' vedere e sentire come forza reale per affrontare la crisi italiana e aprire nuove possibilita' di sviluppo''. Non a caso, viene sottolineato, una delle 70 proposte, la tesi 46 che prevede di 'promuovere un'azione specifica per il sostegno allo sviluppo delle rinnovabili termiche', ''e' diventata gia' oggi operativa con il nuovo decreto sugli incentivi alle rinnovabili termiche destinati alle famiglie e alla pubblica amministrazione'' annunciata dagli stessi Passera e Clini. 
E scorrendo i numeri che hanno scandito la due giorni riminese - quelli del Rapporto 'Green Economy per uscire dalle due crisi' - tra i risultati piu' rilevanti spiccano i 193 corsi universitari in economia verde, i lavoratori nelle eco-industrie in crescita, il settore delle rinnovabili che impiega gia' oltre 108.000 lavoratori, le piu' di 4.500 aziende di agricoltura biologica - il piu' alto numero in Europa -, i costi di smaltimento dei rifiuti molto bassi nelle Regioni che hanno scelto la raccolta differenziata massiccia. 
Quanto agli otto settori individuati come strategici per lo sviluppo di un'economia verde, questi vanno dagli strumenti economici alla ecoinnovazione, dalla ecoefficienza al riciclo e rinnovabilita' dei materiali, all'efficienza e risparmio energetico; dalle fonti energetiche rinnovabili alla tutela e valorizzazione dei servizi degli ecosistemi; dalle filiere agricole di qualita' ecologica alla mobilita' sostenibile.  
