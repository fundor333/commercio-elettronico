#titolo Per gli incidenti in moto nasce il casco a doppia calotta - Norme e Sicurezza - Motori
  ROMA - Realizzato dall'azienda californiana Caschi 6D, negli Stati Uniti, un casco per i motociclisti piu' sicuro in caso di incidente. Il nuovo sistema infatti - a quanto riferisce Wired USA - e' capace di dissipare l'energia dell'urto accidentale contro l'asfalto alle basse e medie velocita'. 
Nell'immaginario collettivo e' diffusa l'idea che il potenziale danno cerebrale aumenta quanto piu' e' violento il colpo a terra. Ma sembra non sia cosi'. Sembrerebbe infatti che la maggior parte dei traumi siano provocati da incidenti con impatti fino a 60g, ma soprattutto con accelerazioni angolari, di cui non si riesce a dissipare del tutto l'energia. La maggior parte dei caschi, invece, sono stati studiati per colpi sulla calotta con accelerazioni verticali a caduta, pari a circa 120g. 
Quindi, secondo i piu' recenti studi effettuati negli Stati Uniti, i migliori caschi convenzionali, in polistirolo e resine di diverso genere e consistenza, non possono proteggere piu' di tanto la testa da un impatto a bassa velocita'. 
La 6D Helmets invece ha messo a punto una nuova tipologia di casco per motociclisti con un sistema per la dispersione di energia cinetica all'interno del casco mediante un sistema di sospensione. La struttura meccanica e l'ingegneria dei materiali e di produzione sono molto complicati, ma il concetto e' semplice. Per gestire l'energia cinetica, con accelerazioni lineari, angolari e a bassa soglia di energia, il sistema ODS utilizza una fodera interna EPS non dissimile ai tradizionali caschi. Ma le somiglianze finiscono qui. Con il sistema ODS c'e' un secondo rivestimento interno separato da una matrice specifica realizzata con smorzatori elastomerici di isolamento che circonda l'intero rivestimento e permette il libero movimento. L'esclusiva forma a 'clessidra', con l'isolamento di ammortizzatori elastomerici consente al sistema di fornire le migliori prestazioni contro urti obliqui e accelerazioni angolari. Nel corso dei test, il sistema ODS ha dimostrato di ridurre significativamente l'energia trasferita alla testa, contribuendo a ridurre la probabilita' di una commozione cerebrale o di lesioni cerebrali.  
