#titolo Porti: Spezia, presto un'area per il 'refitting' - Shipping e Cantieri - Mare
  (ANSA) - GENOVA, 23 GEN - Il Comune della Spezia ha acquisito 'Le Casermette', il compendio militare denominato 'ex fusione tritolo' in localita' Pagliari. Lo ha annunciato il sindaco della Spezia Massimo Federici nel corso di una conferenza stampa. Il risultato arriva dopo molti anni in cui l'area, abbandonata fin dal dopoguerra, non e' stata utilizzabile se non per la sosta dei camper. Ora le Casermette potranno finalmente diventare una opportunita' di sviluppo per la filiera nautica come previsto dal PUC (Piano Urbanistico Comunale). Si tratta di oltre 65 mila mq sostanzialmente pianeggianti destinati dal PUC  quali distretto di trasformazione per la nautica. Costituiscono  la seconda fase  per il completamento del progetto nato con la Darsena e con i primi capannoni degli insediamenti produttivi gia' realizzati. 
L' area e' situata di fronte allo specchio acqueo della Darsena, una zona gia' infrastrutturata e dotata di  banchine. 
Dal ponte mobile possono entrare barche fino a 12 metri di larghezza con una lunghezza massima di circa 30 metri. 
L'investimento per l'acquisizione ammonta 2 milioni di euro. 
Il Comune della Spezia intende utilizzare l'area in particolare per il refitting nautico. In questo modo si chiude cosi' alla Spezia la filiera nautica del Golfo: Cantieri tra i piu' prestigiosi del settore, due porticcioli ai quali va ad affiancarsi il settore delle riparazioni e manutenzione dei grandi yacht. Una parte dell'area verra' utilizzata per  il cosiddetto ''porto a secco'' dedicato a  imbarcazioni minori.(ANSA).  
