#titolo Rinnovabili: si' da Ue ad un mercato stabile - Speciali ed Eventi - Ambiente&Energia
  (ANSA) - BRUXELLES, 16 OTT - Aver reso obbligatorio i target da raggiungere nel 2020 ha dato una spinta sensibile al mercato delle rinnovabili. 
   Lo ha sottolineato Jasmine Battista, del gabinetto Oettinger, nel corso di un incontro organizzato  a Bruxelles dal gruppo Althesys sul tema ''L'industria globale dell'energia rinnovabile:strategie delle aziende e tendenze del mercato'', un vero e proprio faccia a faccia tra i vari attori del mondo dell'energia rinnovabile. 
   I paesi membri si sono attivati con nuovi strumenti legislativi per raggiungere gli obiettivi richiesti e la', dove si incontra qualche difficolta', l'esecutivo e' pronto a suggerire le politiche da seguire. Per evitare l'instabilita' di un mercato che, nonostante la crisi ha un grande sviluppo, Bruxelles e' contrario a misure retroattive  o al blocco dei sussidi accordati. Sul tema degli aiuti, sulla necessita' della loro stabilita' e della loro prevedibilita' a lungo termine, hanno insistito gran parte degli oratori. L'industria infatti ha bisogno, come del resto il settore finanziario, di certezze, di un mercato stabile per investire. E se si vogliono raggiungere obiettivi nel 2020 gli investimenti vanno fatti ora, ha sottolineato Christian Kjaer, amministratore delegato della Ewea, che sostiene l'industria dell' eolico. E sempre a proposito dei sussidi nessuno parla mai del sostegno che viene invece dato ai carburanti fossili, ha ricordato Florian Klein direttore strategico di Abengoa Solar.  Agostino  Re Rebaudengo presidente dell'Aper ha spiegato che cio' ha delle ripercussioni anche sui profitti delle utilities. Quelle che si occupano di rinnovabili, ma anche di energie convenzionali ottengono maggiori profitti rispetto a quelle impegnate solo nel settore rinnovabile, proprio grazie alla presenza dei sussidi. 
   Matteo Codazzi, amministratore delegato del CESI, ha spiegato che non ci sono problemi di carattere tecnologico, ma piuttosto  di regolamentazione e finanziari. Carlo Corazza portavoce del Commissario per l'industria Tajani ha  chiarito come Bruxelles voglia intervenire per opporsi al declino dell'industria europea. Alessandro Marangoni, consulente strategico di Althesys, ha presentato l'ultimo studio fatto da Althesys che mostra l'immagine di un'industria che sta cambiando rapidamente e che risente di tutta una serie di fattori, dalla crisi, alla produzione in eccesso , alla riduzione dei prezzi delle tecnologie e dei sussidi.    
