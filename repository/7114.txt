#titolo Clini, con nascita Unea Onu rilancia governance ambiente - Istituzioni e UE - Ambiente&Energia
  ROMA - ''La decisione dell'Unep di istituire l'Unea, l'Assemblea per l'ambiente delle Nazioni Unite, e' un segnale importante di riforma della governance internazionale, per una gestione piu' efficace e piu' efficiente delle politiche ambientali''. E' quanto afferma in una nota il ministro dell'Ambiente Corrado Clini, aggiungendo che cosi' ''si da' piena attuazione alla Conferenza di Rio+20, a conclusione della quale gli Stati si erano impegnati a rafforzare il ruolo del Programma ambiente delle Nazioni Unite (Unep) come autorita' ambientale principale, con l'obiettivo di definire l'agenda globale per l'ambiente e di promuovere una realizzazione coerente''.     L'istituzione dell'assemblea per l'ambiente delle Nazioni Unite, decisa la settimana scorsa a Nairoibi, sottolinea la nota, e' il risultato di un lungo negoziato, al quale l'Italia ha partecipato con una delegazione guidata dal ministero dell'Ambiente, e ''arriva a conclusione di un processo lungo e complesso avviato nel 2002, nel quale il nostro Paese ha svolto un ruolo di primissimo piano presiedendo, insieme a Kenia e Finlandia, il gruppo di consultazione ministeriale che ha svolto la sua attivita' tra il 2008 e il 2010 e che ha posto le basi dell'accordo intergovernativo raggiunto a Nairobi''. 
L'Unea prendera' il posto del cda del consiglio di amministrazione del'Unep, si riunira' a Nairobi ogni due anni e avra' membership universale. Vi parteciperanno i rappresentanti di tutti gli Stati membri delle Nazioni Unite (193 Paesi). 
Nella nota si ricorda anche che i rappresentanti dei Governi riuniti a Nairobi hanno anche deciso di devolvere all'Unep piu' finanziamenti gia' a partire dal 2014, sottolineando la ''crescente fiducia nelle sue capacita' e nel ruolo di organismo rappresentativo''.  
