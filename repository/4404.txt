#titolo Scatti dal Cantiere tra le nuvole nel massiccio del M.Bianco - Arte e Cultura
  (ANSA) - AOSTA, 23 FEB - Testimoniare l'andamento dei lavori nello 'spettacolare' cantiere per la realizzazione della nuova funivia del Monte Bianco: e' il tema della mostra 'Il Cantiere tra le nuvole', allestita fino al 12 marzo nello Spazio espositivo 'Finaosta' di Aosta. 
La mostra, visitabile tutti i giorni dalle 16 alle 19, presenta una selezione delle immagini che quotidianamente vengono scattate per documentare la costruzione dell'impianto. 
Il criterio di scelta e' diviso tra la spettacolarita' e la necessita' di attestare storicamente i lavori dal primo scavo a oggi. Il percorso espositivo si concentra su piu' soggetti: le immagini del Rifugio Torino e le immagini di Punta Helbronner sono il cuore della mostra fotografica. Gli scatti mostrano il pozzo, la galleria, le gru e i lavoratori, testimoniando la lotta con le intemperie e i problemi di adattamento di uomini, mezzi e materiali alle difficili condizioni ambientali. Le immagini del Pavillon du Mont Frety raccontano, poi, la costante lotta del cantiere con la neve, che talvolta arriva inaspettata e fuori stagione seppure il sito si trovi solo a 2.200 metri di quota. 
Infine, sono presenti le immagini di Pontal d'Entreves, il sito che inizialmente era un prato incolto e che oggi con il  montaggio delle 'scarpe' della stazione di partenza ha cambiato il volto del cantiere, assumendo l'aspetto della base portante e vitale delle Funivie Monte Bianco del futuro. Altre immagini sono visibili sul sito www.nuovefuniviemontebianco.com. (ANSA).  
