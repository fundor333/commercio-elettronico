#titolo Fiat 500L cambia le regole del segmento mpv e batte le 'C' - Prove  e Novit√† - Motori
  di Andrea Silvuni 
 CANNES - Dati alla mano la nuova Fiat 500L, lanciata nello scorso settembre, si sta dimostrando una 'mossa' vincente nel mercato europeo, in attesa del debutto negli Stati Uniti che avverra' in giugno. Con 38.000 ordini in Europa, di cui oltre la meta' al di fuori dell'Italia, in soli 5 mesi dal lancio la 500L si sta dimostrando un modello di successo, con un trend positivo confermato dalle vendite di gennaio.  ''Abbiamo raggiunto in Europa il mese scorso il 14,8% di quota nel segmento di riferimento - ha detto Gianluca Italia, responsabile del brand Fiat per l'area EMEA - che e' quello degli mpv compatti. Ma i risultati che ci danno piu' soddisfazione sono quelli relativi all'Italia: in gennaio 500L e' stata l'auto di segmento C piu' venduta, davanti alla Giulietta ed alla Golf. E con la motorizzazione 1.3 MultiJet II ha conquistato il secondo posto assoluto tra i modelli a gasolio''. 
L'arrivo delle due nuove versioni 0.9 TwinAir Turbo e 1.6 MultiJet II - a cui si accompagna il debutto della Natural Power con l'unico propulsore turbo a metano del mercato - servira' certamente a rafforzare l'avanzata della 500L in Europa. In particolare la nuova versione a benzina puntera' ad attrarre  una clientela piu' giovane, attenta alle prestazioni ma anche al contenimento dei costi di gestione. Tra l'altro 500L ha spostato l'eta' media degli acquirenti, ora piu' giovani di 15 anni rispetto al totale del segmento.  ''La nuova 500L TwinAir Turbo ci aiutera' anche in Germania - ha detto Italia - dove tradizionalmente l'utenza di questo segmento privilegia le motorizzazioni a benzina, mentre il MultiJet II 1.6 e' perfetto per il nostro mercato, in quanto unisce le prestazioni garantite dai 320 Nm di coppia a bassi consumi e bassi costi di gestione''.  Per un modello che - nelle parole di Gianluca Italia - ''sta cambiando le regole del segmento'' risulta significativa anche la provenienza degli acquirenti: il 37% proviene da modelli B ed un 8% da quelli del segmento A. Ma il 16% arriva dallo C ed un altro 16% dalle small mpv (come le precedenti Fiat Idea e Lancia Musa) e un 16% dalle medium mpv.   
 Per queste nuove versioni della 500L Fiat ha fissato un listino che parte da 18.850 euro nel caso delle versioni 1.6 Multijet II e TwinAir Natural Gas e da 19.850 per la 0.9 TwinAir Turbo che e' stata posizionata nella fascia alta dell'offerta con il solo allestimento Lounge. 
''Con 500L stiamo dimostrando che il mercato apprezza le proposte innovative, non convenzionali - ha precisato il responsabile del brand Fiat per l'area EMEA - e non e' un caso che le immatricolazioni abbiano posizionato questa 'city lounge' nel segmento C davanti a due berline tradizionali. Quando la gamma sara' completata e quando saremo presenti in tutti i mercati europei 500L potra' confermarsi, nella sua trasversalita', come una valida alternativa ai crossover a due ruote motrici''. 
Il riferimento alla versione Trekking, che verra' presentata ufficialmente al prossimo Salone di Ginevra, e' evidente. Questa ulteriore declinazione della 500L, destinata anche al mercato Usa, arrivera' nelle concessionarie prima dell'estate e sara' dotata di serie dell'apprezzato sistema Traction Plus gia' presente nella Panda 4x4.  ''500L Trekking sara' un valido competitor dei suv compatti a due ruote motrici - ha precisato Italia - ma offrira' in piu' le qualita' di abitabilita' e confort che sono proprie dell'architettura da mpv. E dopo l'estate arrivera' anche la 500L a 7 posti - ha anticipato Italia - ma questo e' un altro capitolo di questa bella storia che non vogliamo ancora svelare''.  
