#titolo Storia della cultura gastronomica delle Marche - Libri - Terra&Gusto
  - ANCONA - Da diversi anni le Marche si sono qualificate ai primi posti per la qualita' riconosciuta dei loro prodotti enogastronomici. Un approfondimento delle motivazioni storiche e culturali che hanno svolto un ruolo decisivo nello sviluppo di una qualita' altrimenti difficilmente raggiungibile e' rappresentato dalla 'Storia dell'alimentazione, della cultura gastronomica e dell'arte conviviale nelle Marche', di Ugo Bellesi, Ettore Franca e Tommaso Lucchetti. Un poderoso apparato di studi che vanno dalla ricostruzione della tradizione agricola alla cultura della cucina e persino all'arte del presentare i piatti a tavola.    Ne emerge il ritratto di una regione che e' stata si' ruralista, grande granaio di Roma sin dall'antichita', ma anche patria di grandi esperti di vino, di scalchi principeschi e di formidabili trattori romani (dal medico-enologo cinquecentesco Andrea Bacci, ad Antonio Latini da Fabriano, Scalco del primo ministro napoletano divenuto per meriti conte palatino, fino ai maceratesi Antonio Nebbia, scopritore dei ''Vincisgrassi'' e Cesare Tirabasso, principe dei ristoratori romani degli anni Venti). Questi divi della cucina erano a loro volta la punta d'eccellenza di un tessuto diffuso di saperi contadini, competenze di alimentaristi, tradizioni di case nobili e di monasteri che hanno saputo ibridare originalmente cultura ''alta'' e cultura ''bassa.     Dopo tanti premi alla cucina e al vino, le Marche hanno avuto con questo libro la certificazione del livello intellettuale che sta dietro una cucina di qualita' solo apparentemente semplice. Il volume, promosso dalla Regione, ha collezionato una serie di premi, dall''Orio Vergani' 2010 dell'Accademia italiana della cucina, al premio Gourmand 2010 come miglior libro di storia della cucina italiano, che gli ha aperto le porte alla selezione mondiale dello stesso Gourmand, nella quale ha vinto il secondo premio competendo con 144 Paesi.    'STORIA DELL'ALIMENTAZIONE, DELLA CULTURA GASTRONOMICA E DELL'ARTE CONVIVIALE NELLE MARCHE', di Ugo Bellesi, Ettore Franca, Tommaso Lucchetti (Ancona, Il Lavoro Editoriale www.illavoroeditoriale.com), 352 pp., illustrato, Premio Orio Vergani dell'Accademia italiana della cucina-2010 'Best Culinary History Italian Book' Gourmand World Cookbooks Award-2010.  
