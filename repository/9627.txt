#titolo A Baikonur, lezione di razzi - Spazio & Astronomia - Scienza&Tecnica
  Un edificio un po’ austero, come sono tutte le case di Baikonur, lunghi corridoi e aule ordinate: il lavandino da una parte, incorniciato da qualche mattonella un po’ rovinata, le pareti di un verde chiaro ornate da una piccola decorazione, librerie con immancabili piante decorative. Nulla è nuovo nella International Space School di Baikonur, ma tutto è pulito e funzionale; accanto ad una grande dignità, si respira un’atmosfera di determinazione, la volontà di formare una futura generazione di ricercatori e tecnici capaci di innovare. Più che in una scuola, si ha l’impressione di entrare in una scommessa per il futuro. 
      Una sensazione immediatamente confermata dalla visita nell’aula multimediale, dove su un enorme schermo scorrono le immagini dei lanciatori russi. Essere lì è una sorpresa per i ragazzi vincitori del concorso ‘’Lo Spazio e il futuro dell’umanita’’’, organizzato dall’associazione internazionale‘’Youth Time’’ e, per l’Italia, dal Centro di cultura russa “Borodina” di Merano. Nulla, però, in confronto alle aule di Missilistica: pareti e soffitto sono interamente coperti da modelli di razzi coloratissimi, realizzati con qualsiasi materiale e di ogni dimensione. Così come l’aula di Modellistica, dove ogni modellino di aereo costruito dagli studenti funziona. E poi le aule di Fisica, Chimica, Biologia, Disegno. La scuola è frequentata da ragazzi fra 11 e 16 anni e la maggior parte dei corsi sono gratuiti. ‘’Oltre il 90% dei ragazzi che si iscrivono qui vengono presi nelle università’’, racconta la responsabile delle attività di Modellistica, Ivanova Larissa Anatolierna. ‘’La scuola – aggiunge – eleva il prestigio della Federazione Russa nel settore spaziale ed è sostenuta direttamente dal presidente della Federazione Russa’’. 
E’ una scuola dove il futuro è di casa, ma che sa guardare al passato. Al punto che ad ogni piano, lungo il corridoio principale c’è uno spazio che è un vero e proprio museo, dove i ragazzi sono liberi di entrare in qualsiasi momento per provare il seggiolino del Buran, entrare nella capsula della Vostok, affacciarsi dal casco di una tuta per le passeggiate spaziali, camminare sotto il modello dello Sputnik e tra una miriade di modelli di razzi di ogni tipo. 
Una scuola così non ha che un modo per salutare 50 ragazzi che sono venuti a visitarla da ogni parte del mondo: invitarli, uno ad uno, a provare l’emozione di azionare il bottone rosso che lancia i razzi di cartone costruiti dagli studenti. Blu, gialli rossi: i piccoli razzi sono in uno scatolone pronti ad essere lanciati più in alto dei palazzi, con i bambini che corrono a raccoglierli quanto cadono a terra. Sembrano solo un gioco divertente, ma nella realtà sono un trampolino verso il futuro.  
