#titolo Un autunno pieno di gusto - Enogastronomia
  Dal tartufo al cappone, dal formaggio alla polenta. Senza naturalmente dimenticare la castagna, il vero piatto principe della stagione. Sono settantaquattro gli appuntamenti raccolti da ''Autunno con Gusto'', il circuito di manifestazioni enogastronomiche orchestrato nella Provincia Granda dall'Atl del Cuneese. 
Gli eventi si snodano dalla fine di agosto al 15 dicembre e, come spiegano i promotori, sono ''uno straordinario viaggio alla ricerca delle mille prelibatezze del nostro territorio, un percorso tra le feste tradizionali, il folklore delle valli alpine, i cibi e la cultura contadina''. Ci sono proposte per tutti i palati, quelli rustici, quelli raffinati e quelli che aspirano a qualcosa di insolito e curioso: chi vuole assaggiare carne di toro allo spiedo, per esempio, non ha che presentarsi a Busca il 17 settembre; chi vuole sapere cos'e' una pera madernassa e' invitato a Valgrana l'1 e il 2 ottobre; chi vuole avvicinarsi al mondo del porro puo' visitare la sua capitale, Cervere, tra il 12 e il 27 novembre. Non poteva mancare il tartufo, che ha la sua bella fiera regionale a Mondovi' il 29 e 30 ottobre. Ma la grande protagonista resta la castagna, regina incontrastata di questo angolo di Piemonte nei mesi autunnali: la Fiera nazionale del Marrone, a Cuneo, dal 13 al 16 ottobre, e' l'avvenimento clou. 
Per orientarsi nel mare magnum degli eventi l'aspirante gourmet puo' consultare il depliant ''Autunno con Gusto'' messo a punto dall'Atl: stampato in italiano e francese, presenta date, luoghi, orari, riferimenti telefonici e internettiani, ed e' corredato da una mappa dettagliata del Cuneese che aiuta il turista ad arrivare a destinazione. La pubblicazione sara' distribuita nelle manifestazioni fieristiche cui l'Atl prendera' parte e sara' inviata alle agenzie di viaggio italiane e straniere inserite nella mailing list dell'azienda. L'elenco completo degli appuntamenti si puo' consultare online su www.cuneoholiday.com, che permette anche di scaricare una copia della brochure.  
