#titolo Negramaro, ecco alternativa ai talent - Spettacolo
di Francesca Pierleoni  
 Oggi "c'é poco spazio per band e cantautori, mentre attraverso i talent ce n'é molto per gli interpreti. Noi speriamo di offrire una vera occasione". Lo dice Giuliano Sangiorgi, frontman dei Negramaro, presentando a Roma il progetto Cornetto summer of music tour, che in varie tappe selezionerà una band o un cantautore emergenti a cui sarà possibile esibirsi nei concerti del gruppo salentino a San Siro e all'Olimpico, previsti per luglio. Reduce dalla serata omaggio a Lucio Dalla, Sangiorgi sottolinea di non essere contro i talent e, rispondendo ai giornalisti sul nuovo The voice, presentato oggi a Milano, dice: "Mi avevano offerto The Voice, ma ho rifiutato, semplicemente perché non è quella la nostra strada, è un libro diverso dal nostro. Però trovo che nei talent ci siano anche talenti assurdi, come Marco Mengoni, io non so cantare bene come fanno loro". 
 La selezione dei musicisti per Cornetto summer of music partirà domani attraverso Mtv new generation su cui sarà possibile iscriversi e caricare il proprio materiale fino al 21 aprile. Poi nel tour si esibiranno cinque band o cantautori scelti per ognuna delle tre tappe, Milano, Roma e Napoli, da maggio a giugno. I due migliori di ogni città, scelti con la supervisione dei Negramaro, parteciperanno alla quarta tappa a Lecce, dove sul palco tra i sei finalisti ne usciranno tre che andranno al voto online del pubblico nelle settimane successive. Il vincitore sarà sui palchi dei Negramaro a Milano (13 luglio) e Roma (16 luglio). 
 "Quando abbiamo deciso di tornare in concerto a San Siro e fare per la prima volta un concerto all'Olimpico, che per noi è un sogno, abbiamo voluto condividere tutto questo con una band emergente (o un cantautore, ndr) che come noi è nata nell'underground per cui oggi ci sono molti pochi spazi - spiega Sangiorgi -. Se ci avessero offerto 12 anni fa quando abbiamo iniziato la possibilità di aprire per Vasco o Ligabue in uno stadio ci saremmo mangiati 1.500 cornetti a testa pur di farlo". Mtv generation (canale online e multipiattaforma), partner dell'iniziativa con Algida, che lancia così la sua nuova campagna promozionale del Cornetto, e Livenation, ospiterà nei prossimi mesi clip e materiale dei musicisti selezionati e il vincitore oltre ai concerti con i Negramaro avrà anche un video su Mtv.  
