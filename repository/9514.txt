#titolo Carceri: Pirillo (Pd), evitare collasso in penitenziari Sud - La voce degli Eurodeputati - ANSA Europa
     (ANSA) - BRUXELLES, 07 FEB - L'Italia deve intervenire ''con
tempestivita''' per evitare ''il collasso'' delle carceri, in
particolare al Sud e in Calabria. E' quanto ha affermato
l'eurodeputato del Pd Mario Pirillo, che chiede di trovare ''la
giusta sintesi'' tra le esigenze della giustizia e il rispetto
dei diritti fondamentali dei detenuti. ''Il Capo dello Stato,
Giorgio Napolitano, ha sollevato nuovamente il problema del
sovraffollamento nelle carceri italiane. Ritengo che in un paese
civile e democratico siano inaccettabili le condizioni che
emergono dai nostri penitenziari'', ha sottolineato Pirillo. ''Si tratta di una situazione vergognosa che, insieme ad altri
colleghi tra cui il vicepresidente del Parlamento Ue Gianni
Pittella, abbiamo gia' sottoposto con un'interrogazione alla
Commissione europea'', ha aggiunto l'eurodeputato. (ANSA)
           
