#titolo Operazione Halloween, a setaccio discoteche di Roma - Cronaca
ROMA - Controlli a tappeto questa notte nelle discoteche di Roma, Viterbo e Latina per verificare la correttezza fiscale degli esercizi. L'operazione 'Halloween' è stata condotta dalla Direzione regionale Lazio dell'Agenzia delle Entrate con 50 ispettori fiscali e 15 della Siae. 
 Le discoteche sono state scelte in base agli "indici di pericolosità fiscale". E' quanto si apprende da fonti dell'amministrazione finanziaria. 
 Gli 007 del fisco si sono recati nelle discoteche di Roma e Lazio, dove erano in corso le feste per la notte di Halloween in abiti casual e si sono affiancati alle persone alle casse per verificare l'emissione degli scontrini. Sono stati fatti controlli anche per verificare se ci fossero lavoratori irregolari chiamati per l'occasione. I risultati degli incassi di questa notte saranno confrontati con quelli dello stesso periodo dell'anno precedente o di periodi simili, come il Carnevale. 
 Le discoteche scelte per i controlli fiscali - riferiscono gli ispettori delle Entrate - erano quelle che mostravano un trend di incassi negativo e allo stesso tempo una ''crescente notorieta'''. I controlli sono stati effettuati dalle 11 di sera fino alle 2-3 di notte.  
