#titolo Medicina: epatite C; pazienti, accesso immediato nuovi farmaci - Speciali ed Eventi - Salute e Benessere
  BOSTON - Garantire la "disponibilità immediata dei farmaci innovativi in tutto il territorio nazionale, una volta che questi sono stati approvati dagli organi competenti, soprattutto per i pazienti più a rischio: nel nostro caso parliamo di pazienti con malattia avanzata, per i quali un ritardo all'accesso al farmaco può rappresentare di fatto l'esclusione e quindi la 'condanna' alle sofferenze dello scompenso epatico, dell'epatocarcinoma, del trapianto di fegato, fino al decesso". La richiesta arriva da Ivan Gardini, presidente dell'associazione di pazienti con epatite C Epac onlus, in occasione del Congresso dell'Associazione americana per lo studio delle malattie del fegato, in corso a Boston.    Secondo Gardini, altra urgenza è la presenza "omogenea di centri specialistici sul territorio nazionale autorizzati a prescrivere le cure, poiché i nuovi farmaci possono essere prescritti solo da specialisti competenti e in centri attrezzati per un adeguato monitoraggio della terapia". infine, afferma, per le malattie del fegato "sono necessarie linee guida di trattamento uniformi su tutto il territorio nazionale con precisi percorsi diagnostico-terapeutici, per evitare le temibili migrazioni causate da regole di accesso troppo diversificate da regione a regione".    Un esempio: "Pur essendo passati ormai 15 mesi dall'approvazione europea di nuovi farmaci inibitori - sottolinea Gardini - i pazienti italiani non ne possono ancora usufruire. Tale ritardo è inaccettabile. Ci auguriamo che l'Agenzia italiana del farmaco Aifa comprenda l'urgenza della situazione: c'é in gioco la vita di molti malati alle prese con una malattia in stadio avanzato".  
