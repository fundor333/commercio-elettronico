#titolo Il Sudafrica e' pronto, l'economia sogna il boom - Tempi Supplementari
  (ANSA) - ROMA, 10 MAG - A un mese dall'inizio dei Mondiali, il  Sudafrica è pronto per lo start up. Un investimento complessivo da parte  del governo sudafricano pari a 28 miliardi di Rand (2,5 miliardi di  euro) che dovrebbe fruttare all'economia del Paese 50 miliardi di Rand  (pari a 4,6 miliardi di Euro) solo con gli investimenti fatti nelle  costruzioni e con un ulteriore contributo di 15,6 miliardi di Rand con  il turismo (1,5 miliardi di euro). 
Ecco - nel dettaglio - la situazione a 30 giorni dal fischio d'inizio,  l'11 giugno a Soccer City. 
 INVESTIMENTI: il governo sudafricano ha investito 28 miliardi di  Rand, pari a circa 2,5 miliardi di euro: 9,8 (circa 900 milioni di euro)  per gli stadi e lo sviluppo delle aree circostanti; 13,6 miliardi di  Rand (circa 1,2 miliardi di euro) per il sistema dei trasporti e per le  strade; 19,5 miliardi di Rand (circa 1,8 miliardi di euro) per gli  aeroporti. 
 GLI STADI: sono 10 gli stadi che ospiteranno i Mondiali,  dislocati in otto delle nove province del Paese. In totale potranno  ospitare 570 mila persone. 
 INFRASTRUTTURE: il governo ha investito 170 miliardi di Rand  (circa 15,5 miliardi di euro) dal 2005/2006 al 2009/2010 nel sistema dei  trasporti. Per quanto riguarda gli aeroporti, gli investimenti più  importanti riguardano i tre principali scali internazionali:  Johannesburg, Cape Town e Durban. Per gestire il traffico aereo portuale  di circa mezzo milione di visitatori sono stati investiti circa 35  milioni di dollari in un programma di gestione tecnologica dei  passeggeri. Per gli spostamenti all'interno delle città, il governo ha  investito nel sistema Bus Rapid Transit (Brt), attivo 18 ore al giorno,  estensibili a 24. Questo sistema prevede nelle città ospitanti una  fermata ogni 500 metri, con telecamere collegate a una stazione di  controllo per la sicurezza di pendolari e 
turisti. 
 RICETTIVITA': il sistema ricettivo sudafricano è pronto ad  accogliere turisti e tifosi e ospitarli nelle circa 202 mila camere  disponibili, di cui 100.853 nel raggio di 50 chilometri dalle città  ospitanti. Per la prima volta nella storia della Coppa del Mondo, sono  state inserite tra le strutture ricettive utilizzabili anche quelle  alternative come Bed and Breakfast e riserve faunistiche. 
 SICUREZZA: nel giugno 2008 il paese ospitante ha presentato alla  Fifa un piano di sicurezza molto dettagliato, comprendente 
le misure per fare fronte a minacce terroristiche, violenza dei tifosi e  criminalità. Quarantaquattro mila agenti in uniforme saranno destinati a  vigilare sui Mondiali di calcio di Sudafrica 2010. In  azione 39  elicotteri della Polizia con l'appoggio supplementare dell'esercito. Seicentossessantacinque milioni di Rand (circa 67 milioni di euro) sono stati investiti per la preparazione dell'evento e 640 ne verranno spesi a Mondiali in corso. Sono stati reclutati e addestrati 55 mila agenti di polizia supplementari. 
  
 I VOLONTARI: un totale di 15 mila volontari da tutto il mondo contribuiranno alla riuscita dell'evento. L'80% di essi proviene dal Sudafrica, un 10% da altri paesi del Continente africano e un altro 10% dal resto del mondo.  
  
 SPORT, ARTE, e CULTURA: circa 25 milioni di Rand (2,3 milioni di euro) sono stati investiti dal 2007 per lo sviluppo dello Sport nelle aree più povere. Un ulteriore investimento di 212 milioni di Rand (19,5 milioni di euro) è stato fatto nello stesso periodo per le scuole e le comunità sportive. 
 
TELECOMUNICAZIONI: Telkom e Sentech provvederanno alle infrastrutture ICT in occasione dei mondiali. Queste garantiranno un sistema a fibre ottiche tra i dieci stadi e l'International Broadcasting Center. Più di 15 mila media da tutto il mondo useranno l'IBC per trasmettere i Mondiali. 
 
ENERGIA ELETTRICA: Sono stati predisposti generatori e sistemi di backup per gli stadi, come richiesto dalla FIFA. Tra il 2007 e il 2010 sono stati investiti più di 300 milioni di Rand (circa 27 milioni di Euro) dalle province che ospiteranno i Mondiali.  
