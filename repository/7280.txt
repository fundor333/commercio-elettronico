#titolo Pininfarina Sergio, elegante interpretazione Ferrari Anni 60 - Prove  e Novità - Motori
   GINEVRA - Dopo le anticipazioni, la realta': la concept car Sergio, che Pininfarina ha voluto dedicare al grande protagonista della storia della 'carrozzeria', ha confermato - con la sua eleganza, il suo stile e il suo equilibrio - le immutate capacita' creative della Pininfarina e, in generale, del saper creare e del saper fare della 'scuola torinese' del design automobilistico.     Svelata sotto ai riflettori del Salone dell'Auto di Ginevra, la barchetta biposto Sergio (costruita su base meccanica della Ferrari 458 Spider) e' una libera interpretazione formale dei valori di sportivita' ed esclusivita' della Casa del Cavallino Rampante, nella miglior tradizione di quella ricerca Pininfarina che - si legge nella nota - ha ''prodotto molte concept car o modelli unici su base Ferrari riconosciuti nel tempo come capolavori''.     La Sergio esprime - afferma Pininfarina - una iconicita' legata alle Ferrari degli Anni '60 proponendo parafanghi protuberanti e sensuali ispirati a quelli delle auto sportive e da competizione di quell'epoca, risultato raggiunto compattando al massimo tutti i volumi accessori. La leggerezza della Sergio, che ''sembra flottare con il muso sollevato'', e' diretta conseguenza della ricerca aerodinamica.     Nella piu' pura tradizione Pininfarina, il design non e' fine a se stesso ma integra funzionalita' e senso estetico. Il disegno dell'anteriore con lo spoiler sotto il frontale, esprime forza estetica ed e' al tempo stesso funzionale per la stabilizzazione del carico aerodinamico e dello scambio termico. 
Il deflettore davanti all'abitacolo ha invece la funzione di creare un parabrezza 'virtuale' tramite la deviazione del flusso d'aria, proteggendo i passeggeri dalle turbolenze. Il rollbar, disegnato come una superficie alare, aggiunge un ulteriore effetto di deportanza. Sergio e' una vettura reale che si presta facilmente ad una realizzazione in serie limitata di poche unita'. 
''Mio padre sarebbe fiero di questa concept car - ha commenta il presidente Paolo Pininfarina - perche' esprime i valori estetici che lo hanno sempre ispirato: la purezza delle linee, l'armonia delle forme, l'equilibrio. In piu', lo farebbe felice questo ennesimo esercizio sul marchio Ferrari, al quale ci lega una storia che ha contribuito a definire le piu' belle auto di tutti tempi in un'evoluzione che dura ormai da 60 anni e non accenna a finire''. (ANSA)  
