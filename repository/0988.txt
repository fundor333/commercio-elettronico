#titolo Clinton: 'a Bengasi fu colpa mia' - Mondo
NEW YORK  - Il segretario di Stato americano Hilary Clinton si è detta "responsabile" della gestione di quanto accaduto lo scorso 11 settembre a Bengasi, in Libia, quando in un attacco al consolato Usa sono morti l'ambasciatore Chris Stevens ed altri tre cittadini americani. Lo riferisce la Cnn. 
 Il Pentagono e il Dipartimento di Stato americano stanno aiutando il governo libico a creare forze speciali per combattere gli estremisti islamici, come quelli che hanno ucciso il mese scorso l'ambasciatore Christopher Stevens. Lo riporta il New York Times citando alcuni documenti interni all'amministrazione, secondo i quali l'amministrazione Obama ha ottenuto il via libera del Congresso per spostare 8 milioni di dollari dalle operazioni anti-terrorismo del Pentagono nell'ambito degli aiuti al Pakistan alla creazione di forze elitarie libiche. L'obiettivo è quello di "rafforzare la capacità della Libia di combattere e difendersi dalle minacce di Al Qaida e dei suoi affiliati". Le forze libiche saranno addestrate dalle forze speciali americane.  
TERZI, TRISTE DIBATTITO POLITICO MORTE AMBASCIATORE USA - "Trovo molto triste" che si svolga un dibattito politico sulla scomparsa di Chris Stevens, un diplomatico "apprezzato da tutti, non so se qualche uomo in più della sicurezza avrebbe impedito l'attacco terroristico" come quello a Bengasi in cui ha trovato la morte l'ambasciatore Usa in Libia. Così il ministro Giulio Terzi a Uno Mattina. 
La vicenda dell'attacco alla sede diplomatica Usa di Bengasi sta infiammando la campagna elettorale americana, e sarà probabilmente al centro del secondo confronto televisivo tra il presidente Barack Obama e lo sfidante repubblicano Mitt Romney. In questo contesto, con il Congresso Usa che ha aperto una inchiesta sull'assalto, condotto l'11 settembre, il segretario di Stato americano Hilary Clinton si è detta "responsabile" della gestione di quanto accaduto. Oltre a Stevens, nell'assalto sono rimasti uccisi altri tre statunitensi. "Il presidente americano Barack Obama e il vice presidente Joe Biden - ha detto il segretario di Stato americano - non sono coinvolti nelle decisioni riguardanti la sicurezza". Terzi, dopo aver sottolineato di trovare "molto triste" che la morte di Stevens sia al centro di uno scontro politico, ha sottolineato che Clinton ha espresso "apprezzamento per il ruolo dell'Italia in Libia, per quanto stiamo facendo a Bengasi e per l'impegno nel processo di stabilizzazione" del Paese. In Libia l'Europa "negli ultimi 20 anni" poteva giocare "un ruolo maggiore": dopo il Trattato di Lisbona "possiamo farlo", ha sottolineato Terzi.    
