#titolo Oxfam per battere la poverta' - Speciali ed Eventi - Ambiente&Energia
  Caffe', fagioli, produzioni vegetali a fini farmaceutici per battere la poverta'. Il sud del mondo ora, in alcuni angoli anche remoti, produce ed esporta grazie alla nascita di filiere locali contro gli sprechi, per l' occupazione, la tutela dell'ambiente e per contrastare le grandi multinazionali 'sbanca tutto'. 
   
 Questa la missione di Oxfam, la confederazione internazionale formata da 17 organizzazioni di Paesi diversi che operano con oltre  3.000 partner in oltre 90 nazioni per trovare soluzioni durature per sradicare la poverta' e l'ingiustizia. 
   
 Ora anche l'Italia da marzo e' ufficialmente nella task-force  anti-poverta' internazionale di Oxfam, dal marzo scorso quando e' stata eletta presidente Maurizia Iachino. 
   
 Partecipazione ad appuntamenti mondiali, obiettivi e progetti, ecco cosa e' Oxfam: - G20/RIO+20: La battaglia avra' il suo culmine al summit mondiale  Rio+20, nella seconda meta' di giugno a Rio de Janeiro. 
   
 Appuntamento tanto piu' importante perche' arriva dopo 20 anni dal primo summit sulla Terra. Al centro lo sviluppo sostenibile. 
   
 ''I Governi a Rio+20 arriveranno dopo aver partecipato in Messico al G20 dedicato alla sicurezza alimentare - ha detto Iachino - e quindi credo non possano mancare di uscire da summit di Rio con una proposta. Per proposta noi di Oxfam intendiamo una raccomandazione anti-spreco forte in cui ci siano indicatori a 5 anni.  Solo cosi' si potra' dare voce alla societa' civile. 
   
 Speriamo in questo Governo, che e' a breve, ma e' anche questo - ha detto Iachino rivolgendosi all'esecutivo italiano - il momento per prendere  una posizione''. 
   
 ''Questo 20 e' molto indicativo: 20 anni di distanza quando per la prima volta si e' riunito il potere del mondo su argomenti che riguardano tutti. Adesso sembrano temi piu' normali allora erano sicuramente piu' astratti. Ora ritrovarsi tutti quanti, con numeri moltiplicati per dieci, con una partecipazione significativa per presenza di capi stato e societa' civile, significa che tutti riconoscono la necessita' di affrontare queste tematiche'', ha sottolineato Iachino. 
   
 ''Ne usciremo sicuramente insoddisfatti ma in questi anni si e' fatto un cammino. Bisogna esserci. La missione Oxfam contro la poverta' - prosegue il presidente - e' la voce di chi non la ha''. 
   
 - SICUREZZA ALIMENTARE E STOP ALLE INEQUITA' : ''Il Pianeta - ha aggiunto - che sta piangendo. Tra tutti i temi la nostra scelta e' quello della sicurezza alimentare. Cosa si deve fare perche' il rifornirsi di cibo sia alla portata di tutti. Il nostro compito e' essere vicini ai piccoli produttori agricoli per tutelare la risorsa, la materia prima, ma anche per fare in modo che la raccolta perda valore alla luce delle grandi multinazionali. Bisogna salvare la filiera. Noi diciamo: non sprechiamo le risorse ma non sprechiamole nel valore di reddito''. 
   
 L'operazione Oxfam e' anche quella di fermare le inequita' interne nei paesi emergenti. ''Bisogna riuscire a rendere consapevoli i governi che non possono spingere la propria potenzialita' senza portare dietro tutti, anche i poveri''. 
   
 - PROGETTI E OBIETTIVI : ''Rispettare i fornitori locali impedendo l'arroganza dei paesi che si appropriano delle terre espropriando del  proprio lavoro le comunita' locali. Entrare nei meccanismi di bonifica del processo e rispettare l'origine povera''. Questo lo scopo 'sul campo' della task-force Oxfam che ha all'attivo diversi progetti di filiera locale gia' in produzione. 
   
 Per esempio essere vicino ad alcune regioni del Maghreb dando loro la consapevolezza di possedere una pianta a fini farmaceutici. ''Quindi - ha spiegato Iachino - consapevolezza di poterla produrre. Dare una formazione sul campo. Aiutando le famiglie in tal senso si rende una comunita' ricca, in grado di avere un proprio futuro''. Nella Repubblica Domenicana e ad Haiti si e' attivato il progetto sulla lavorazione del caffe' e si sono create delle cooperative. Il risultato e' che attraverso queste cooperative locali che raccolgono e lavorano il caffe', si e' riusciti a creare una qualita' di miscela ''che viene venduta attraverso la nostra catena di prodotti equosolidali''. 
   
 - BIOCARBURANTI : ''Noi - ha detto Iachino - appoggiamo tutti i sistemi 'puliti' di nuova fonte energetica. Il nostro impegno e' garantire che non ci sia uno sbilanciamento nell'uso delle terre. Bisogna avere bene presente cosa comportano le scelte''.  
