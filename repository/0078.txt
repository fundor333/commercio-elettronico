#titolo Eurodeputati, stop a ostacoli a cittadinanza europea - Altre news - ANSA Europa
  BRUXELLES - L'Ue deve impegnarsi maggiormente nella rimozione di tutti gli ostacoli che ancora si frappongono al pieno esercizio della  cittadinanza europea , vent'anni dopo la sua introduzione. E' il messaggio che arriva dall'Europarlamento, dove si e' svolta un'audizione nell'ambito dell'anno europeo del cittadino. Tra le preoccupazioni principali dei cittadini dell'Ue ci sono ''le limitazioni della liberta' di movimento e dei diritti politici'', ha spiegato la presidente della commissione Petizioni,  Erminia Mazzoni  (Pdl). 
   
 Sempre piu' persone residenti in altri Stati europei, ad esempio, lamentano la difficolta' di poter  partecipare alle elezioni , tanto nel Paese di provenienza che in quello di residenza. ''Dobbiamo dare una risposta alle domande che ci vengono poste dai cittadini'', ha affermato la Mazzoni, chiedendo il pieno riconoscimento dei diritti civili. 
   
 ''La maggior parte della popolazione dell'Ue sa di aver la cittadinanza europea, ma soltanto un terzo credo di essere sufficientemente informata sui diritti che questo implica'', ha sottolineato dal canto suo il commissario alla Giustizia e ai diritti fondamentali, Viviane  Reding , riferendosi ai risultati di un  Eurobarometro  presentato questa mattina dalla Commissione Ue. In tale prospettiva, la Reding ha messo in evidenza l'importanza di favorire la libera circolazione attraverso la semplificazione delle procedure amministrative per chi si trasferisce all'estero. 
   
 Su questo dossier l'esecutivo comunitario intende presentare una proposta concreta ''la prossima primavera''.     Altro punto importante e' il rafforzamento della partecipazione dei cittadini alla  vita democratica dell'Ue , in particolare in vista delle elezioni parlamentari del 2014. Tra gli strumenti che, secondo il rapporto Eurobarometro, gli europei credono di meglio conoscere c'e' quello della petizione al Parlamento Ue. 
   
 L'89% dei cittadini ha detto di conoscere questo diritto, seguito da quello alla libera circolazione (88%), alla non-discriminazione in base alla nazionalita' (82%) e alla protezione consolare (79%). I dati che emergono dalla relazione Eurobarometro ''riconoscono l'importante ruolo della commissione  Petizioni '' e ''fanno ben sperare per il futuro'', ha commentato la Mazzoni.  
