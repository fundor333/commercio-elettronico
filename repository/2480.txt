#titolo Spagna: incendio in clinica dove e' ricoverato Juan Carlos  - Mondo
MADRID - Un incendio si è sviluppato questa mattina nella clinica madrilena de La Milagrosa, dove è ricoverato il re Juan Carlos dopo l'intervento all'ernia del disco al quale è stato sottoposto domenica. Le fiamme, secondo fonti dei vigili del fuoco, sarebbero state causate dall'esplosione di una bombola di ossigeno al piano interrato. Il re è rimasto nell'ospedale, informano fonti della Casa Reale, che con la polizia ha valutato la possibilità di trasferire Juan Carlos in un altra struttura. 
 Le fiamme hanno causato cinque feriti lievi per inalazioni. A causa della densa colonna di fumo provocata dall'incendio, la direzione sanitaria ha valutato la possibile evacuazione dei pazienti, realizzata solo in parte. L'incendio, sulle cui cause sono in corso accertamenti, è stato domato rapidamente da numerose squadre dei vigili del fuoco accorse sul posto. Il deposito dell'ossigeno è rimasto distrutto. La clinica resta circondata da un cordone di polizia. 
 La prefettura di Madrid ha escluso che l'incendio che si è sviluppato nella clinica dove é ricoverato Juan Carlos sia stato causato da un attentato. Secondo fonti di polizia, l'incendio è stato provocato da un'esplosione accidentale probabilmente di una caldaia nei locali dove sono immagazzinate le bombole di ossigeno, al piano interrato della clinica La Milagrosa. La calle Modesto Lafuente, dove si trova l'ospedale, non lontano dal consolato italiano di Madrid, resta chiusa al traffico. Al momento dell'esplosione Juan Carlos era già sveglio e si trovava in un'ala della clinica opposta a quello in cui si è sviluppato l'incendio. Fonti dei servizi di emergenza confermano 5 feriti lievi, tre per inalazione e due per ustioni superficiali  
