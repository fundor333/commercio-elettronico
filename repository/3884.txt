#titolo Boffo: 'Rinuncia Papa chiuda fase scandali potere' - Diario Vaticano
CITTA' DEL VATICANO - "Tutti i credenti, facendo tesoro del magistero e della rinuncia di Benedetto XVI, concorrano a porre fine a una gestione del potere che può scandalizzare gli ultimi e gli umili". E la Santa Sede si liberi "del vizio infame delle lettere anonime senza firme e senza mittenti". 
 E' l'appello lanciato dal direttore di Tv2000, Dino Boffo, a tutta la comunità dei fedeli dopo l'addio di Joseph Ratzinger al soglio di Pietro. 
 "Benedetto XVI - afferma richiamando quanto avvenne due anni fa, quando il Giornale pubblicò una sentenza di condanna per molestie a suo carico e un'allegata informativa risultata poi falsa - l'ho sentito vicino in tutto questo periodo di quarantena che ho dovuto subire e anche quando sono rientrato in servizio dopo che è stato appurato che sono stato vittima di un killeraggio gratuito". 
 "Questo Papa mi è particolarmente caro - fa sapere -, mi hanno sempre colpito i suoi richiami alla pulizia e contro le guerre interne" e "credo - aggiunge - che il Pontefice abbia sofferto molto per le divisioni interne alla Chiesa e soprattutto quelle interne alla Santa Sede, gli è toccato in sorte ciò che non era toccato in sorte a nessuno prima". 
 "Questa dimensione - osserva l'ex direttore di Avvenire - evidentemente ha affaticato il suo animo e forse ha accelerato una decisione che era nelle sue intenzioni fin dall'inizio. Ciò che è accaduto non può non averlo aiutato in questa decisione. Questo è un esame di coscienza che va fatto e che nessuno può illudersi di non fare". 
 "I tre cardinali anziani incaricati dal Papa - sottolinea poi Boffo sulla commissione formata da Julian Herranz, Jozef Tomko e Salvatore De Giorgi - sono figure di primissima grandezza, stranamente sottovalutati dai giornalisti, la loro opera è stata importante e ha aiutato il Santo padre a capire che cosa é accaduto. Io penso che la Santa Sede debba liberarsi del vizio infame delle lettere anonime senza firme e senza mittenti". Boffo precisa comunque di non conoscere il contenuto del dossier su cui ha pubblicato diverse ricostruzioni Panorama, "il testo - spiega - è assolutamente segreto e solo per la conoscenza del Papa". Le dimissioni di Ratzinger comunque per il direttore di Tv2000 non vanno interpretate né come una sconfitta, né come un rovesciamento del tavolo. "L'atto d'amore del Papa", auspica Boffo, faccia concorrere i fedeli "a porre fine a una gestione del potere che può scandalizzare gli ultimi e gli umili" mentre, aggiunge, "dobbiamo prendere sul serio tutti gli inviti che il Papa ha fatto alla pulizia".  
