#titolo Nca Carrara ceduta da invitalia a Tcnomar - Shipping e Cantieri - Mare
   (ANSA) - CARRARA (MASSA CARRARA), 21 DIC -  Invitalia  ha ceduto a T ecnomar  la totalità delle azioni dei  Nuovi Cantieri Apuania  (Nca) di  Marina di Carrara . L'accordo, approvato dal ministero dello Sviluppo Economico e che ha già ottenuto il consenso dei sindacati, è stato firmato oggi, nella sede di Invitalia, alla presenza del sottosegretario allo Sviluppo Economico Claudio De Vincenti, dall'amministratore delegato dell'Agenzia, Domenico Arcuri e da Giovanni Costantino, presidente di Tyg, che controlla Tecnomar. La società si è impegnata a un contestuale aumento di capitale di 3,75 milioni di euro e a garantire l'occupazione degli attuali 146 dipendenti per i prossimi 5 anni. Inoltre, con un impegno economico di 8 milioni di euro in due anni per ristrutturare e ammodernare il sito industriale, la Tecnomar intende trasformare i Nuovi Cantieri Apuania in un centro di eccellenza della navalmeccanica, specializzato nella costruzione e nel refitting di grandi imbarcazioni a motore, di yacht a vela e di navi mercantili hi-tech. Si conclude così positivamente una vicenda quinquennale di crisi per i cantieri di Marina di Carrara, per i quali era stata anche ipotizzata la liquidazione. "La nostra piena soddisfazione - ha sottolineato Domenico Arcuri, ad di Invitalia - è di aver garantito per intero il mantenimento dei livelli occupazionali, di aver salvaguardato e assicurato il rilancio di un'azienda leader nella cantieristica e di aver trovato, come nuovo proprietario, un gruppo italiano, operante nello stesso settore". (ANSA).  
