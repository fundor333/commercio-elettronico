#titolo Italia 150: chiudono grandi mostre ogr, 560mila i visitatori  - Italia 150
  Chiudono domani, dopo otto mesi e oltre 560mila visitatori, le tre grandi mostre allestite alle  Officine Grandi  Riparazioni  di  Torino  e dedicate alle celebrazioni dei 150 anni dell'Unità d'Italia. L'inizio dell'ultimo weekend di  esposizione è stato contrassegnato dalla solita processione di persone dirette a visitare "Fare gli italiani",  "Stazione futuro" e "Il futuro nelle mani", le tre grandi mostre che hanno fatto registrare un bilancio da record.   
 Da marzo ad oggi, alle Ogr sono arrivati 560mila visitatori: 400mila per "Fare gli Italiani", il racconto di un  secolo e mezzo di storia d'Italia attraverso i protagonisti, le persone, gli italiani. "Stazione futuro" e "Il  futuro nelle mani" invece hanno attirato 160 mila persone. Grande è stata la partecipazione delle scuole, con 120  mila studenti. Il successo delle Ogr, uno dei cuori pulsanti, insieme alla Reggia di Venaria, delle iniziative  organizzate a Toirno dal Comitato Italia 150-Esperienza Italia, è stato completo. Lo testimoniano altri numeri:  oltre alle tre grandi esposizioni, le Ogr hanno ospitato 600 tra eventi e spettacoli e 27 mostre temporanee, 500 giornalisti nazionali e 120 stranieri, 50 troupes televisive e 20 delegazioni straniere. Anche sul web, il riscontro  è stato significativo con 175 mila visitatori sul sito Internet officinegrandiriparazioni.it, 1,2 milioni di pagine  visualizzate e oltre 6 minuti di permanenza media sul sito per utente. L'ultimo weekend sarà all'insegna della  festa. Biglietto scontato a 5 euro per le mostre e in serata il "Goodbye party" con quattro band torinesi. Domani, invece, giornata dedicata alle famiglie e ai bambini con la proiezione gratuita del film di animazione di Enrico  Carlesi, prodotto da Lanterna Magica, "Il Generale e i Fratellini d'Italia", la storia di un gruppo di animali  "patriottici" che decidono di seguire Garibaldi nel suo viaggio con i Mille.   
