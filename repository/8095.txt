#titolo Tumori: in pochi anni cure con dati di tutti pazienti mondo - Speciali ed Eventi - Salute e Benessere
  (ANSA) - ROMA, 18 NOV - Ancora pochi anni e nel curare un tumore si  potranno utilizzare i dati provenienti da milioni di pazienti in tutto  il mondo, 'scegliendo' quello che ha un caso clinico piu' simile a  quello da affrontare. La visione e' di Vincenzo Valentini, presidente  della European Society for Therapeutic Radiology and Oncology, che l'ha  illustrata durante la cerimonia inaugurale del congresso dell'Airo,  l'associazione italiana di Radioterapia Oncologica, in corso a Roma. 
"Il futuro dell'oncologia e' la cosiddetta 'Knowledge based oncology' -  ha spiegato Valentini - supponiamo di avere un paziente con un tumore:  ci saranno grandi database con i casi di milioni di pazienti, e  algoritmi in grado di scegliere quelli che hanno un tipo di cancro piu'  simile a quello da curare. 
Questo permettera' di scegliere la terapia con molta piu' efficacia, o  anche di portare trattamenti e terapie anche dove non ci sono i medici  specializzati, perche' sara' sufficiente caratterizzare il tumore per  avere un'indicazione della terapia". 
Secondo l'esperto basteranno pochi anni per mettere in campo il sistema:  "Entro due anni ci saranno i primi prototipi - spiega Valentini - con  questo sistema potenzialmente l'esperienza fatta con tutti i pazienti  del mondo viene messa a disposizione di ogni singola persona. La  radioterapia e' avvantaggiata in questo campo, perche' gia' integra  l'imaging con la biologia, e i suoi dati sono gia' digitalizzati, basta  solo investire per metterli in rete".(ANSA).  
