#titolo Loew, qualche mese fa non ci avremmo sperato - Mondiali Sudafrica
  (ANSA) - PORT ELIZABETH - Su una cosa Joachim Loew e Oscar Tabarez sono d'accordo: Germania e Uruguay sono due squadre che in questo torneo hanno sorpreso un po' tutti e che hanno dimostrato di poter tenere testa a rappresentative che, alla vigilia, magari erano considerate molto piu' quotate. 
 Nel dopo partita di Uruguay-Germania (2-3), la cosiddetta finale di consolazione di Sudafrica 2010, i due ct non sembrano  avere niente di cui rammaricarsi, anzi. Sono entrambi convinti di avere molti motivi per essere soddisfatti.    La Germania torna a casa con una medaglia di bronzo e questo e' gia' qualcosa. ''Siamo contenti di avere concluso con una vittoria questa esperienza - ha detto Loew ai giornalisti - qualche mese fa nessuno avrebbe mai pensato che saremmo stati capaci di tanto qui in Sudafrica''. ''Stasera era chiaro che, dopo la sconfitta alle semifinali, le due squadre in campo dovevano cercare di ripartire da un risultato positivo per non tornarsene in patria a mani completamente vuote. Sono contento per come abbiamo giocato, soprattutto per la grande tenacia dimostrata nel secondo tempo''. 
 Oscar Tabarez, il ct dell'Uruguay, non ha difficolta' ad ammettere di essere dispiaciuto per la sconfitta ed ha parlato di ''troppi errori'' da parte dei suoi. ''In ogni caso devo fare i complimenti a questi ragazzi - ha poi aggiunto - stasera abbiamo perso ma per come abbiamo giocato avremmo potuto anche vincerla questa partita, non credo che la Germania sia stata migliore di noi''.    ''Il bilancio complessivo e' comunque ottimo - ha detto - siamo migliorati in difesa e in attacco, abbiamo fatto vedere che sappiamo giocare la palla, abbiamo dimostrato di poterci misurare con squadre di qualsiasi livello, l'Uruguay e' certamente stata una delle sorprese di questo torneo e dobbiamo continuare su strada dopo il lavoro serio che e' stato fatto''.  
