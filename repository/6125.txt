#titolo Per Beckham esordio vincente nel ParisSG  - Speciali
Esordio vincente per David Beckham nel Paris St. Germain. Carlo Ancelotti ha mandato in campo il 38enne 'Spice Boy' nell'ultimo quarto d'ora di gioco della 'classica' della Ligue 1 che la sua squadra ha vinto per 2-0 contro il Marsiglia, con autogol di Nkolou all'11' e rete di Ibrahimovic nel recupero. Beckham ha avuto modo di mettersi in luce, sotto gli occhi della moglie Victoria presente in tribuna al Parco dei Principi, con l'assist a Menez sul passaggio del quale è intervenuto 'Ibra' per il suo 22/mo centro nella Ligue 1. 
 Prima del match l'inglese, arrivato al PSG tre settimane fa, era stato ufficialmente presentato ai suoi nuovi tifosi, sulle note di 'Hey Jude' dei Beatles che hanno temporaneamente trasformato lo stadio in una sorta di night club.    In uno degli altri posticipi di oggi (c'é stato anche Bordeaux-Brest 0-2), il Lione ha battuto per 3-1 il Lorient, grazie alle reti di Lisandro Lopez, Ghezzal e Mvuemba. 
 Così in classifica il Paris SG è sempre al comando, con 3 punti di vantaggio sul Lione, mentre il Marsiglia rimane al terzo posto ma ora è staccato di 5 lunghezze dalla seconda e di 8 dal PSG. E i marsigliesi hanno un solo punto di vantaggio (46 contro 45) sul Nizza, sorprendente quarto.  
