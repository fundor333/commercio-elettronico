#titolo Miss Italia cerca Miss Forme Morbide 2013  - Miss Italia
ROMA - In occasione della Festa della Donna, Miss Italia rilancia il titolo Miss Forme Morbide, dedicato alla dimensione 'curvy' del pianeta Donna. 
 Da 74 anni Miss Italia porta avanti iniziative volte alla valorizzazione del mondo femminile in tutti i suoi aspetti. Il titolo Miss Forme Morbide è un riconoscimento speciale, dedicato a ragazze dalle forme generose, portatrici di un messaggio di benessere e femminilità. 
 Per l’edizione 2013, ancor più degli anni precedenti, il concorso cerca l’emblema della donna capace di comunicare attraverso il suo corpo sinuoso, specchio di una bellezza sana, di una matura ed intelligente consapevolezza delle proprie forme. Le candidate saranno valutate nel corso di un casting a Roma nel mese di luglio e le miss scelte accederanno alle finali nazionali di Miss Italia. 
 Sul progetto Miss Forme Morbide Patrizia Mirigliani ha scelto come madrina Elisa D’Ospina, top-model 'curvy'. 
 "Troppo spesso - spiega Patrizia Mirigliani - si sente o si legge di ragazze che soffrono di problemi di alimentazione, che non si accettano per qualche filo di pancia in più, di giovani donne legate a modelli femminili sbagliati, spesso divulgati attraverso i media. La bellezza femminile non si può legare ad alcun tipo di schema (taglie, prototipi di riferimento)''. 
 ''Racconto la mia storia - dice Elisa D'Ospina - per far capire che sono propri i nostri difetti, alle volte, a renderci unici; inoltre la voglia di migliorarci ma soprattutto il volerci bene sono il carburante per raggiungere i nostri sogni''. 
 Nel 1990 Miss Italia abolisce le misure iniziando un importante percorso di 'riscoperta' e valorizzazione delle forme femminili che porterà alla creazione di un titolo dedicato alle Miss Forme Morbide (2011). Nel 1991 nasce Miss Italia Nel Mondo, la prima manifestazione che premia l’italianità all’estero. E ancora, nel 1994 il Concorso apre alle mogli e alle mamme; nel 1996 viene eletta Denny Mendez, la prima Miss Italia di colore, portatrice di un messaggio di integrazione e globalizzazione.  Nel 2011 nascono i titoli speciali Miss Italia Sport (sport e bellezza all’insegna della salute), Miss Fair Play e viene detto “basta” alle minorenni nelle serate tv del Concorso, innalzando il limite di età per partecipare. Nel 2012 viene poi lanciato il primo titolo dedicato alle straniere che vivono in Italia. 
L’insieme di questi progetti, nei quali il Concorso Miss Italia e la sua patron Patrizia Mirigliani credono profondamente, mira a far capire che la donna non si può racchiudere in uno stereotipo: sono innumerevoli le sfaccettature femminili che generano e arricchiscono ogni giorno il curioso e variegato “pianeta donna”. 
    
