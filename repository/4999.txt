#titolo Rinasce il Potager Royal, incanti e magie degli orti dei re - In Viaggio
  Ci sono gli alberi da frutto, il ciliegio, il pesco, l'albicocco, il susino, il pero, il melo. C'e' il  noccioleto con la nocciola ''tonda gentile'' delle Langhe. Ci sono le zucchine, il cardo gobbo,  l'insalatina che tanto piaceva ai reali di casa Savoia. Benvenuti nel  Potager Royal , il nuovo orto-frutteto  appena inaugurato nei rinnovati giardini della  Reggia di Venaria , alle porte di  Torino . 
   
 Nel  Parco Basso , accanto alla  Cascina Medici del Vascello , recentemente restaurata, la' dove  nell'Ottocento si concentravano le coltivazioni estensive dell'azienda agricola della Real Casa, e' nato un  nuovo spazio di dieci ettari in cui e' stata riunita tutta l'eccellenza della produzione ortofrutticola  piemontese. Uno spazio in cui si alternano orti, spalliere di alberi da frutto, pergole su cui cresceranno  fioriture e ortaggi, vasche e fontane. 
   
 Uno spazio che, in occasione dei  150 anni dell'Unita' d'Italia , per iniziativa del  Comitato Esperienza  Italia , fa rivivere la memoria dell'antico orto-giardino della Reggia, che alimentava la mensa della Real  Casa, grazie alla presenza di una selezione delle principali specie antiche piemontesi. 
   
 La ricerca e l'attenta lettura dei documenti storici infatti ha permesso di risalire alle specie  coltivate un tempo e al loro utilizzo. ''Lo schema del Potager - spiega  Maurizio Reggi , responsabile  conservazione giardini del  Consorzio La Venaria Reale  - riprende quello originario con i grandi  allineamenti, le assialita', i grandi viali. Abbiamo voluto recuperare uno degli elementi caratteristici  dei giardini del '700''. 
   
 Il Potager e' composto da quattro spazi quadrati, due verso la Cascina Medici del Vascello dedicati al  frutteto e due in direzione della Reggia adibiti ad orto. Ogni spazio e' diviso in aiuole definite da siepi  di piante officinali. Sono stati impiegati 11mila rosmarini, 4.600 salvie e 4.200 lavande. Al loro  interno, le aiuole hanno ortaggi e fioriture; in tutto sono stati piantati 1.700 alberi da frutto delle  antiche specie coltivate in Piemonte. 
   
 I visitatori potranno scoprire il potager attraverso percorsi botanici, culturali e gastronomici,  laboratori di educazione sensoriale, orticoltura, tecniche di cucina e serate di degustazione dei prodotti  dell'orto e dei piatti delle diverse tradizioni regionali.  
