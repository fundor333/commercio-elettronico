#titolo Aperta a Vicenza la prima 'Casa dell'Acqua' - Acqua: Dalle Regioni - Ambiente&Energia
  VICENZA - E' l'alternativa all'acqua minerale, meno costosa e altrettanto buona. Da oggi a Vicenza i cittadini potranno acquistarla, a prezzi quasi simbolici, dal primo distributore denominato ''Casa dell'acqua'', installata in citta', nel quartiere di San Pio X. 
Entro l'inizio dell'estate ne saranno installati altri cinque, una nel centro storico e in quattro popolosi quartieri, a San Lazzaro, Villaggio del Sole, San Bortolo e Anconetta. Le bottiglie possono essere riempite tutti i giorni della settimana, 24 ore su 24, ad un prezzo bassissimo rispetto a quelli del mercato delle acque minerali: basteranno 2 centesimi di euro per mezzo litro d'acqua naturale e 3 per la frizzante, 6 centesimi per un litro di frizzante e 3 centesimi di acqua naturale. 
Il taglio del nastro e' avvenuto questa mattina, alla presenza di alcune classi di un istituto comprensivo. ''Abbiamo erogato questo servizio - le parole del sindaco Achille Variati - per la qualita' sicura dell'acqua erogata, direttamente controllabile in quanto proveniente dal nostro acquedotto. Ma anche per il basso costo rispetto alle bottiglie in commercio, portando quindi benefici al portafoglio dei cittadini in tempi di crisi''. 
L'iniziativa non avra' oneri per le casse comunali visto che vi collabora Acque Vicentine, il cui consiglio di amministrazione ha stabilito che nei comuni serviti dall'azienda gli allacciamenti dei distributori di acqua all'acquedotto verranno eseguiti gratuitamente. Da parte sua Aim Vicenza infine ha curato a proprie spese l'allacciamento elettrico del primo distributore.  
