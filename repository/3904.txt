#titolo Psoriasi, vita quotidiana difficile per 84% pazienti - Stili di vita - Salute e Benessere
  Vivere con la psoriasi, anche di entita' lieve-moderata, e' difficilissimo: per l'84% dei pazienti le manifestazioni della malattia rendono la vita quotidiana molto difficile, oltre il 55% e' poco o per nulla soddisfatto delle terapie topiche e il 50% si cura in modo incostante anche per la scomodita' delle terapie. E' quanto emerge da un'indagine condotta da Datanalysis su 600 pazienti affetti da psoriasi lieve-moderata in Lombardia, Piemonte, Campania, Puglia e Basilicata, per conto di Adipso (Associazione per la difesa degli psoriasici), presentata oggi a Milano. 
La ricerca, realizzata nell'ambito della campagna di sensibilizzazione 'Che ne sai di psoriasi? Conoscerla per curarla', ha evidenziato anche altri problemi di questi pazienti, con un particolare focus sulla Lombardia. In particolare emerge che il 38% dei pazienti lombardi prova imbarazzo o vergogna sul lavoro, il 26,8% pensa che la malattia gli renda piu' difficile la carriera, il 45% prova disagio e frustrazione verso partner e familiari, e il 42% ansia e insicurezza nei rapporti intimi, pregiudicando la vita sessuale. 
''Le difficolta' di chi soffre di psoriasi sono tantissime - rileva Mara Maccarone, presidente Adipso - ad esempio molte donne non mettono le gonne per non mostrare le proprie lesioni. 
Hanno difficolta' a spiegare ai propri figli e partner la malattia''. Uno dei problemi principali, aggiunge lo psicologo Marco Lodi, ''e' il timore che la malattia, nascosta dall'abito, venga scoperta a causa del prurito. Sintomo che potrebbe essere sovradimensionato, dal momento che quando il paziente puo' parlare della sua malattia, la soglia di sopportazione si alza e il prurito diminuisce''.  
