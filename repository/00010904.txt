#titolo Dry Tooling, aggrappati a roccia e ghiaccio - In Viaggio
  (di Stefania Passarella) 
Chi considera  la montagna il proprio elemento naturale , l'adrenalina un'aspirazione costante e non è spaventato da roccia e ghiaccio può approfittare dell'inverno e darsi a una  vacanza all'insegna del "dry tooling" . 
Non si sente spesso nominare: il  dry tooling  è una disciplina moderna di arrampicata a metà fra quella su ghiaccio e quella su misto, roccia e ghiaccio. Anche se fra gli sport invernali è fra i meno conosciuti, promette emozioni forti non solo agli 'arrampicatori' più esperti ma anche ai  principianti che vogliono mettersi alla prova . Purché seguiti da guide e istruttori qualificati. Questo particolare tipo di scalata nasce alla fine degli anni Novanta dall'esigenza di alcuni alpinisti di affrontare e superare cascate di ghiaccio in montagna, alternate quindi a roccia. La pratica avviene  con piccozze e ramponi  su parete mista e mai sulle stesse sezioni dedicate al  freeclimbing , la classica arrampicata sportiva, perché gli strumenti ne usurano la roccia. La scala M, che sta per 'mixed', misto, indica il grado di difficoltà della parete e spazia da 1 a 13. 
Nel mondo esistono diverse salite di  dry tooling , in  Colorado, Canada, Norvegia e Austria  ad esempio. Ma l'Italia non è da meno. In  Valle d'Aosta  la valle di Cogne è meta di appassionati di cascate di ghiaccio – ce ne sono 150 – e praticanti di  dry tooling . La più indicata è frazione Moline. La disciplina si pratica in diversi siti dell'arco alpino, in particolare in  Trentino Alto Adige  in Val di Fassa e Val Daone. Nell'Italia centrale uno dei siti attrezzati è quello di Città di Pietra, sul Gran Sasso in  Abruzzo , con i suoi canyon che si snodano per centinaia di metri. Un altro luogo attrezzato si trova nelle  Marche , a Ponte d'Arli. Questo fine settimana anche il  Molise  avrà la sua salita. Si inaugura il 10 febbraio nella  piana di Capo d'Acqua a  Campitello Matese . Il sito attrezzato consente di destreggiarsi in una decina di itinerari con difficoltà che vanno dal livello facile a quello medio (M4-M7) ed è indicato anche agli arrampicatori alle prime armi. È possibile noleggiare l'equipaggiamento necessario per il  dry tooling , dall'imbraco ai ramponi, e anche le ciaspole per chi volesse solo partecipare alla passeggiata con racchette da neve.  
