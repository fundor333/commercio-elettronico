#titolo Eurodeputati, Ue rinunci a tassa CO2 aerei per 1 anno - Istituzioni e UE - Ambiente&Energia
 
            
            BRUXELLES - L'Unione europea dovrebbe sospendere per un anno la
decisione che impone alle compagnie aeree una tassa sulle
emissioni di CO2 in eccesso, con l'obiettivo di arrivare il
prima possibile a un accordo globale nell'ambito
dell'Organizzazione internazionale dell'aviazione civile (Icao). A chiederlo sono gli eurodeputati in una proposta di risoluzione
approvata oggi a larga maggioranza (50 voti a favore, 8
astensioni e nessun contrario) dalla commissione Ambiente del
Parlamento Ue. 
   La proposta permetterebbe di esonerare i vettori aerei dal
comunicare le emissioni di CO2 per i voli tra aeroporti dell'Ue
e dei Paesi terzi, rinviando anche le sanzioni in caso di
mancato rispetto delle regole. La deroga si applicherebbe per un
periodo massimo di un anno ed e' ''subordinata'' ai progressi
fatti in sede Icao per contrastare i cambiamenti climatici. A
tal proposito, gli eurodeputati auspicano di raggiungere un
accordo in occasione della prossima assemblea dell'Icao a
settembre. 
   La proposta dovrebbe ricevere il via libera della plenaria di
Strasburgo a meta' aprile. Le Ong nel settore dei trasporti e
dell'ambiente, fra cui Wwf, hanno accolto con favore il voto
degli eurodeputati, sottolineando che ora gli altri Paesi - fra
cui Stati Uniti, India e Brasile - non hanno piu' scuse per non
trovare un'intesa globale per tagliare le emissioni di carbonio
dell'aviazione internazionale.
