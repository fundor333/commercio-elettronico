#titolo Da McLaren tutti i numeri della supercar ibrida P1 - Prove  e Novità - Motori
  ROMA - Prosegue la 'saga' della McLaren P1: ora dalla Casa di Woking arrivano tutti i numeri della nuova supercar ibrida che - sotto i riflettori del Salone di Ginevra - sfidera' per esclusivita' (solo 375 esemplari prodotti) ma anche per prezzo e prestazioni l'inedito modello Ferrari che sostituira' la Enzo e la 'one off' milionaria che verra' svelata la sera del 4 marzo da Lamborghini. 
La nota ufficiale di McLaren specifica che il prezzo 'su strada' della P1 sara' di 866.000 sterline, pari a 1 milione di euro e che ''comprendera' tutto l'equipaggiamento necessario per utilizzarla su strada e in pista'', probabilmente allineato con la Ferrari ma sicuramente più basso della Lamborghini (si parla di 3 milioni di euro). 
In assenza di limiti di velocita', la P1 potra' raggiungere i 350 km/h ma - si legge nel comunicato - questo valore e' bloccato elettronicamente, frase che lascia intendere valori di punta anche superiori se il proprietario della supercar ibrida decidera' di far eliminare questa funzione della centralina di gestione del motore. 
Egualmente al top i 'numeri' relativi alle doti di accelerazione: 0-100 km/h in meno di 3 secondi, 0-200 km/h in 7 secondi e 0-300 km/h in 17 secondi. E per sottolineare il contenuto 'ecologico' del sistema di propulsione ibrida, McLaren segnala anche che   in modalita' 100% elettrica e senza superare le 30 miglia all'ora, la P1 ha un'autonomia di 20 km ''quanto basta per entrare nel centro cittadino in una zona ad emissioni zero, andare a una cena e tornare a casa''.  
