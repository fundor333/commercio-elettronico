#titolo PESCA: ISPEZIONE UE AI MAAS, PRODOTTI REGOLARI E TRACCIABILI - Pesca Sicilia
     (ANSA) - CATANIA, 9 MAR - Il settore ittico dei Mercati
agroalimentari di Sicilia (Maas) e' conforme agli standard
europei sia per quanto concerne gli aspetti igienico sanitari e
strutturali che per la stagionalita' dei prodotti. Lo ha
stabilito la direzione generale per gli Affari marittimi e della
pesca della Commissione europea dopo un'ispezione senza
preavviso nella struttura di Catania
   Hanno avuto esito negativo i controlli, eseguiti dalla
guardia costiera, per l'eventuale presenza prodotti non a norma:
pescespada, tonno rosso, 'novellame' e prodotti ittici
sottomisura. Per tutti e' stata possibile effettuare la completa
tracciabilita'. 
   ''L'ispezione della commissione - ha commentato il presidente
del Cda del Maas, Emanuele Zappia - non soltanto non ci
preoccupa, ma e' certamente sinonimo di garanzia per il nostro
lavoro e di quello dei tanti operatori commerciali che portano
sulle tavole dei consumatori prodotti alimentari garantiti anche
sotto il profilo della sicurezza alimentare. Collaborare con la
Commissione, le Capitanerie di porto e le Asp in processi di
formazione rappresenta un'opportunita' di sviluppo per il nostro
mercato, che avvia un processo virtuoso per gli operatori del
settore ittico del Maas''. 
  ''La visita della commissione europea - ha spiegato Simone
Platania, dirigente del dipartimento di Prevenzione veterinaria
dell'Asp di Catania - ha portato alla luce i primissimi
risultati della sinergia a tutela della sicurezza alimentare,
ovvero la salute dei consumatori e per far capire agli operatori
che i controlli sono la base fondamentale anche per le loro
attivita'''. (ANSA).
