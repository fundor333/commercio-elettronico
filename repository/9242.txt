#titolo Autostrade: A34 Villesse-Gorizia, lavori costati 147 milioni - Autovie Venete
     (ANSA) - VILLESSE (GORIZIA), 28 FEB - L'opera di
trasformazione del raccordo autostradale RA17 Villesse-Gorizia
in autostrada A34 e' costata complessivamente 147 milioni, in
parte (circa 10 milioni) finanziati da soggetti privati.   
   L'infrastruttura, che sara' completata entro l'autunno,
misura complessivamente 16,7 chilometri, di cui 851 metri su
viadotto e 216 metri in galleria artificiale. Iniziati nel
dicembre 2009, i lavori hanno coinvolto complessivamente 97
ditte, con 200 operai e 30 tecnici impegnati (in gran parte
provenienti dalla regione) e un monte ore lavorate pari a 615
mila.    A compimento, saranno stesi 400 mila metri quadrati
d'asfalto, installati 34 chilometri di recinzione e 100 di guard
rail di ultima generazione. In questa fase, le maestranze sono
all'opera anche per ultimare i lavori in prossimita' della
rotonda dello svincolo di Villesse, che si sviluppa su tre
livelli, uno dei quali sotterraneo, con un sottopasso a servizio
dell'area commerciale in costruzione a ridosso del casello. (ANSA).
