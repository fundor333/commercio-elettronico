#titolo Mercato auto Francia, nel 2012 meno di 1,9 mld  (-13,9%) - Industria e Mercato - Motori
  ROMA - Il mercato francese dell'auto ha chiuso il 2012 con un consuntivo inferiore a 1,9 milioni di unita'. Le 1.898.872 auto vendute tra gennaio e dicembre rappresentano un calo del 13,9% rispetto a quanto era stato registrato nel 2011. Quello ottenuto lo scorso anno e' il peggior risultato dal 1998 quando erano state vendute 1,94 milioni di auto.     Dal 1999 la Francia ha sempre immatricolato piu' di 2 milioni di unita' e, in particolare, tra il 2009 e il 2011, ha superato quota 2,2 milioni. Per il 2013 le previsioni parlano di un'ulteriore riduzione del mercato dell'auto in Francia, con un calo del 5% che potrebbe portare ad un risultato attorno a 1,8 milioni di immatricolazioni. Una prima conferma di questa tendenza negativa - ribadisce Autoactu.com - viene dai risultati commerciali di dicembre, che fanno prevedere un mercato di gennaio 2013 a meno 7%. 
A livello di marche, il 2012 e' stato un anno negativo per i costruttori francesi (Renault e PSA Peugeot Citroen) che sono scesi da una quota complessiva del 56,% al 52,5%. In particolare Renault ha visto diminuire la sua quota al 18,08% (era al 20,68%), mentre Peugeot e' scesa a 16,09% (16,77% nel 2011). 
Meno forte la discesa di Citroen, che e' arrivata al 14,03% di quota contro il 14,66%. Solo il brand Dacia del Gruppo Renault ha chiuso in positivo il 2012, con una quota del 4,25% contro il 4,04% dello scorso anno. 
Completamente diverso l'andamento per le coreane Hyundai, cresciuta del 42%, e per la Kia che ha aumentato del 18% le proprie immatricolazioni. Nel complesso il Gruppo detiene a fine 2012 il 3,25% del mercato francese. Bene il 2012 per Volkswagen che occupa il primo posto tra i brand importati con una quota di mercato dell'8,13% contro il 7,42% del 2011. Nonostante una diminuzione della quota (4,87% contro il 5,23% dello scorso anno) Ford resta la seconda marca non francese piu' venduta. Al terzo posto Opel, che scende dal 4,27% al 3,77%, seguita da Toyota che ha aumentato - tra le poche generaliste - la sua quota dell'1%. Bilanci 2012 positivi anche per Chevrolet, che ha visto crescere le sue vendite in Francia del 4,4%, e per Skoda salita del 6%.  
