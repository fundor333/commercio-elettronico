#titolo Delfini cercano di salvare un loro compagno - Natura - Ambiente&Energia
     (ANSA) - ROMA, 28 GEN - Lo spirito di ''primo soccorso'' dei
delfini. E' stato avvistato per la prima volta da un'equipe di
ricerca, un gruppo di delfini al largo della Corea del Sud in un
tentativo di salvataggio di un loro compagno morente. 
   Il momento, riportato sulla rivista Marine Mammal Science, e'
stato osservato dai ricercatori del Cetacean Research Institute
nel Mare Orientale, al largo della costa di Ulsan: dieci delfini
comuni a becco lungo (Delphinus capensis) hanno cercato di
sostenere in acqua un compagno in fin di vita. Con i loro corpi
hanno formato una specie di zattera nel tentativo di fare
rimanere a galla il delfino moribondo ed aiutarlo cosi' a
respirare.       
   Secondo quanto riferiscono i ricercatori inoltre, uno dei
delfini che formava la zattera era capovolto per supportare
meglio l'esemplare in difficolta', mentre un altro usava il
becco per cercare di tenere la testa del morente in superficie. Momenti drammatici, che sono continuati anche dopo la morte
dell'esemplare: cinque delfini hanno continuato ad interagire
con il corpo sfregandolo, toccandolo e nuotando sotto di esso. (ANSA)
           
