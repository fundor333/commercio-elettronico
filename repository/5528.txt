#titolo Elisabetta II  - Protagonisti
La regina Elisabetta II ha appena lasciato l'ospedale King Edward VII dopo circa 24 ore dal suo ricovero ieri in seguito ai sintomi di gastroenterite. 
 La regina Elisabetta II è stata ricoverata in ospedale a Londra e tutti i suoi impegni per i prossimi giorni sono stati cancellati o rinviati. Compreso il viaggio a Roma dove era attesa per mercoledì e giovedì, su invito del capo di Stato Giorgio Napolitano.     Una decisione presa in via "precauzionale" in seguito ai sintomi da gastroenterite accusati dalla sovrana, ha fatto  sapere Buckingham Palace da Londra. Napolitano è stato informato dall'ambasciatore britannico Christopher Prentice. "Il Capo dello Stato - ha reso noto un comunicato - ha chiesto all'ambasciatore Prentice di trasmettere a Sua Maestà Elisabetta II il caloroso ringraziamento per l'intenzione di rendergli visita a Roma prima della conclusione del suo mandato e gli auguri di un pronto ristabilimento".   Il forfait di Elisabetta II è un evento molto raro, straordinario quasi per sua maestà che, in 60 anni ad oggi di onorato regno e alla vigilia dell'87mo compleanno, è nota per la sua tempra, la sua stamina, la sua salute di ferro. Risale a dieci anni fa l'ultimo ricovero della regina in un ospedale, per sottoporsi ad un intervento al ginocchio. Poi qualche raffreddore e un mal di schiena ogni tanto. Tutto qua.     A ottobre l'episodio più recente: ultima e rarissima volta in cui è stata costretta a cancellare un impegno ufficiale. Fino a venerdì sera, quando il palazzo ha comunicato che la sovrana non sarebbe andata ieri in Galles per presenziare ad una cerimonia militare come previsto e avrebbe passato il fine settimana al castello di Windsor sotto la stretta osservazioni di medici e staff.  
