#titolo Ue lancia iniziativa per 900mila posti lavoro digitali - Altre news - ANSA Europa
     (ANSA) - BRUXELLES, 4 MAR - Novecentomila posti di lavoro in
Europa entro il 2015. A tanto ammonta il gap occupazionale nel
settore delle nuove tecnologie e del digitale, e che la
Commissione Ue intende colmare lanciando una ''Grande
coalizione'' con il settore privato. Perche' nonostante la
crisi, ogni anno il numero di posti nel settore aumenta di
100mila unita', ma non ci sono abbastanza laureati o persone
formate. ''E' un elemento essenziale - ha detto il presidente
Barroso - per rimettere in pista l'economia europea''. La Commissione Ue ha chiesto l'impegno concreto per l'offerta di
nuovi posti di lavoro, tirocini, formazione, finanziamenti di
start-up, corsi universitari gratuiti online, a imprese,
governi, educatori, parti sociali, fornitori di servizi per
l'occupazione e organizzazioni della societa' civile. Perche' se
Bruxelles ha certo un ruolo da svolgere, formazione, mobilita',
certificazione delle competenze, miglioramento dei programmi
scolastici e universitari, creazione di un ambiente
imprenditoriale piu' propizio alle start-up, richiedono comunque
la partecipazione attiva di tutte le parti interessate. ''Se,
insieme, riusciremo a invertire la tendenza negativa e a
occupare il sempre maggior numero di posti vacanti nel settore
delle tecnologie dell'informazione e della comunicazione,
potremo incidere positivamente e in modo trasversale su tutti i
settori dell'economia'' europea, ha sottolineato Barroso. Finora
sono una quindicina tra imprese e organizzazioni che hanno
deciso di partecipare alla ''Grande coalizione'', sostenuta dai
commissari Ue Neelie Kroes, Antonio Tajani, Lazslo Andor e
Androulla Vassiliou. Tra i progetti concreti piu' significativi,
la piattaforma online 'Academy Cube' di e-learning messa in
piedi dalla Sap, il cui obiettivo e' fornire formazioni
specializzate per determinati posti di lavoro vacanti. Poi il
progetto di Telefonica a sostegno di mille start-up, l'impegno
di Microsoft di raddoppiare il numero di stage nei prossimi tra
anni (dagli attuali 9mila), e quello della Hewlett-Packard per
formare un milione di studenti e professionisti con competenze
digitali e imprenditoriali entro la fine del 2015. Cisco,
invece, lancera' una formazione online per 100mila installatori
di reti energetiche intelligenti. Nel 2011 gli occupati nel
settore in Europa avevano raggiunto i 6,7 milioni, ossia il 3,1%
del totale Ue, crescendo a un ritmo annuo medio del 4,3% dal
2000 al 2010.(ANSA).
