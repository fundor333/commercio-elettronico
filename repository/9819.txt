#titolo La buona cucina che fa bene di Marco Bianchi  - Libri - Terra&Gusto
  (Di Paolo Petroni)  
- 'UN ANNO IN CUCINA con MARCO BIANCHI - Le buone ricette della sana alimentazione' (PONTE ALLE GRAZIE, pp.192 - euro 15.90).  
Nei suoi libri Marco Bianchi ci ha dimostrato - anche e soprattutto scientificamente, da buon ricercatore, oltre che da cuoco appassionato - che mangiare sano significa mangiare cose buone e appetitose, conoscere e apprezzare ingredienti e preparazioni.  
Questo, tenendo presente che Marco Bianchi lavora come divulgatore scientifico e tecnico di ricerca di Oncologia alla Fondazione Italiana per la Ricerca sul Cancro, divulgatore e consulente scientifico per Associazione Italiana Ricerca sul Cancro, Fondazione Ieo e Fondazione Umberto Veronesi, con attività correlate ai corretti stili di vita e al rapporto tra scorretta alimentazione e cancro e, infine, chef per vocazione che collabora con riviste e programmi radio e tv. Per lui lavorare col cibo significa appassionarsi e sperimentare in cucina, condividendo con entusiasmo un procedimento, una scoperta, un piatto, come fa con questo libro in cui, oltre a mettere per iscritto più di 120 ricette, le ha anche fotografate e raccontate perché fossero alla portata di tutti. Lo ha fatto a suo modo, naturalmente: con semplicità, chiarezza e calore, accompagnandole con i ricordi di un anno passato in cucina, ma anche nelle scuole, in televisione, con gli amici e con i lettori del suo blog, come lui sperimentatori entusiasti della cucina buona e salutare.  
Del resto Bianchi ha partecipato alla cerimonia di apertura dell'anno scolastico col Presidente della Repubblica, contribuisce a ripensare i menù delle mense scolastiche, s'impegna a tutti i livelli per una migliore cultura dell'alimentazione e queste sue ricette fanno parte di un diario personalissimo da leggere durante tutto l'anno. I Magnifici 20, i buoni ingredienti protagonisti dei suoi due libri precedenti pubblicati da Allan Bay e che si prendono cura di noi, trovano in queste pagine una dimensione visiva, sensoriale: sono belli, con i loro colori e le loro consistenze. Intanto, Bianchi parla di emozioni, quelle che il cibo può regalare quando è preparato, offerto e gustato nel giusto stato d'animo e accompagnato da un tocco che fa del pasto anche un bel momento e diventa salutare anche per la mente e il cuore, grazie alla chimica, ma alla chimica delle emozioni.  
