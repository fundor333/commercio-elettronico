#titolo Salute: Medici famiglia Simg, italiani bevono troppo poco - Stili di vita - Salute e Benessere
     (ANSA) - ROMA, 23 NOV - ''Gli italiani sanno che dovrebbero
bere almeno due litri di bevande al giorno ma ne consumano meno
della meta' (circa 800 ml). Perche' si dissetano solo quando
hanno sete''.  E' quanto emerge dai dati preliminari
dell'indagine LIZ, raccolti su circa 800 persone (saranno 5.000
al termine dello studio) dai medici di famiglia della SIMG
(Societa' Italiana di Medicina Generale), in collaborazione con
Nutrition Foundation of Italy (NFI). Lo studio e' presentato
oggi al 29 Congresso della societa' scientifica in corso a
Firenze. 
   ''Da sfatare invece - sottolinea una nota - le credenze
sull'assunzione eccessiva degli zuccheri (saccarosio, fruttosio
e lattosio): circa 67 grammi quotidiani per gli uomini e 61 per
le donne. Ben al di sotto quindi dei 75 grammi, indicati dagli
esperti come limite da non superare. Lo zucchero aggiunto in
media agli alimenti e bevande durante la giornata (caffe', te',
spremute, yogurt ecc.) e' pari a circa 3,3 cucchiaini (poco piu'
di 60 Kcal, pari a solo il 3,3% delle calorie giornaliere per un
adulto sano)''.    ''E' significativo che il 35% degli uomini ed il 40% delle
donne non aggiunga zucchero (saccarosio) ad alcun cibo - afferma
il dott. Claudio Cricelli, presidente SIMG.    ''La medicina dei sani, cioe' la promozione della salute
attraverso stili di vita corretti, deve agire su sedentarieta',
alimentazione scorretta, fumo di sigaretta e abuso di alcol''. Eliminando questi fattori di rischio, l'80% delle malattie
croniche, come diabete, tumori, ipertensione e patologie
cardiovascolari, puo' essere prevenuto. ''Servono nuovi
strumenti per far comprendere ai cittadini come mantenersi
sani''. sottolinea il dott. Ovidio Brignoli, vicepresidente
SIMG.(ANSA).
