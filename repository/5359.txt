#titolo Polo nord tutto navigabile entro 2060 - Clima - Ambiente&Energia
  ROMA - Il sogno di navigare attraverso il polo Nord si trasformerà presto in realtà: entro il 2060 l'oceano Artico potrebbe diventare completamente navigabile anche per le navi 'normali' mentre i rompighiaccio potrebbero forse passare direttamente attraverso il polo. Sono i risultati di una serie di previsioni realizzate da ricercatori dell'Università della California di Los Angeles pubblicati sulla rivista dell'Accademia delle Scienze degli Stati Uniti (Pnas).  
Se il riscaldamento globale continuerà a provocare una diminuzione della calotta glaciale artica, entrò la metà del secolo anche le navi di trasporto 'normali' saranno in grado, durante i mesi più caldi, di navigare liberamente e senza l'accompagnamento di rompighiaccio parti finora inaccessibili dell'oceano Artico. Questo rivoluzionario scenario che porterebbe con sé importanti conseguenze economiche e politiche, nonché grandi rischi ambientali, vedrebbe inoltre anche una possibilità finora inaspettata. "Nessuno aveva finora considerato di navigare passando esattamente sopra il polo" ha spiegato Laurence Smith, uno dei responsabili della ricerca. Secondo le previsioni, l'assottigliamento dei ghiacci potrebbe essere tale da permettere alle navi rompighiaccio di 'tagliare' completamente l'Artico e passare direttamente per la strada più corta: attraverso il polo. 
L'apertura dei celebri, e a lungo ricercati, passaggi a Nord-Est e Nord-Ovest potrebbe permettere il risparmio di migliaia di chilometri nel trasporto di merci tra i porti di Atlantico e Pacifico, stravolgere le rotte tradizionali e aprire contese sul controllo di queste nuove autostrade del mare. Secondo i ricercatori, queste previsioni comportano l'obbligo di aprire al più presto dibattiti per definire regolamentazioni stringenti anche per la salvaguarda dei delicati ecosistemi artici.  
