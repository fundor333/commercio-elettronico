#titolo Vw XL1, è realta' l'auto che consuma 0,9 litri ogni 100 km - Prove  e Novità - Motori
  ROMA - Volkswagen ha deciso la produzione della XL1 il modello che - con un consumo di 0,9 l/100 km - e' la vettura di serie piu' parca nei consumi al mondo. Questa auto da primato, che ha due soli posti e vanta una tecnolologia estremamente sofisticata, sara' prodotta con lavorazione artigianale nello stabilimento tedesco ex Karmann di Osnabruck. 
Dal punto di vista dell'architettura generale, la nuova Volkswagen XL1 segue le regole delle auto da competizione: peso ridotto (795 kg), aerodinamica perfetta (Cx 0,189) e baricentro basso, in quanto l'altezza dell'auto è di soli 1.153 mm.  Per questo alla XL1 bastano soltanto 8,4 Cv di potenza per viaggiare con l'unita' termica a una velocita' costante di 100 km/h, mentre utilizzando la sola alimentazione elettrica, la Volkswagen compatta si accontenta di meno di 0,1 kWh per percorrere piu' di un chilometro. Il sistema ibrido plug-in comprende il motore TDI a due cilindri da 48 Cv, l'unita' elettrica da 27 Cv, il cambio a doppia frizione a 7 rapporti (DSG) e la batteria agli ioni di litio da 5,5 kWh. L'insieme permette alla XL1 di contenere le emissioni di CO2 in appena 21 g/km. Su strada la XL1 puo' raggiungere una velocita' massima di 160 km/h limitata elettronicamente e passa da 0 a 100 km/h in soli 12,7 secondi.  La XL1 di produzione rappresenta il terzo livello di evoluzione dei prototipi presentati nel 2002 e nel 2009. Mentre sulla 1-Litre Car presentata nel 2002 e sulla L1 del 2009 il guidatore e il passeggero erano ancora seduti uno dietro l'altro per favorire la migliore aerodinamica, i due occupanti della XL1 siedono ora l'uno accanto all'altro, come solitamente accade su una normale auto, leggermente sfalsati.  Piu' corta di una Polo, piu' bassa di una Porsche Boxster, la XL1 e' lunga 3.888 mm, larga 1.665 mm e alta solo 1.153 mm. La carrozzeria monoscocca pesa solo 230 kg grazie all'uso di componenti esterni in fibra di carbonio rinforzata (CFK). I valori di densita' e peso specifico di questo materiale corrispondono soltanto al 20% circa di quelli riferiti a un paragonabile rivestimento esterno in acciaio. Ciononostante, i componenti in fibra di carbonio - spessi solo 1,2 mm - presentano una rigidita' e una portata che non hanno nulla da invidiare a componenti analoghi in acciaio o alluminio. Per il 22,5% di tutte le parti della XL1 (179 kg) Volkswagen ha impiegato metalli leggeri e solo il 23,2% (184 kg) e' realizzato in acciaio e ferro. I cerchi sono invece in magnesio e sono dotati di pneumatici con ridotta resistenza al rotolamento nelle dimensioni 115/80 R15 davanti e 145/55 R16 dietro.  Il frontale della XL1, pur privo di una vera mascherina, corrisponde nella concezione al nuovo Dna del design Volkswagen. 
Una banda trasversale nera e i doppi proiettori a Led, anch'essi ad alta efficienza, formano una linea continua. L'afflusso dell'aria per il raffreddamento del motore TDI, della batteria e dell'abitacolo avviene mediante prese d'aria a regolazione elettrica, situate nella parte bassa del frontale. Il corpo vettura e' caratterizzato dalla particolare forma a delfino con le linee che si stringono verso la coda e descrivono un volume perfettamente aerodinamico. In questa linea e' stato integrato un ampio portellone che nasconde il propulsore e il bagagliaio da 120 litri.  
