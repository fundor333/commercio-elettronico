#titolo Infini.To, il primo parco astronomico italiano - Ricerca e Istituzioni - Scienza&Tecnica
  Uno spettacolare Planetario hi-tech, un museo dell'astronomia con postazioni interattive, video-installazioni che permettono di esplorare lo spazio interstellare e tante attività per le scuole: si chiama  Infini.To  il primo parco astronomico italiano nato a Torino nel 2007 e che aprirà al pubblico il nuovo Planetario da domenica 17 marzo. A segnare il debutto è lo spettacolo 'Le stelle di Atlantide'.  
Anima tecnologica del Planetario è il nuovo sistema di proiezione Digistar 5, che utilizza grafica digitale computerizzata all'avanguardia. Senza muoversi dalla poltrona si può osservare il cielo a una certa ora in un determinato luogo, oppure si può compiere un vero e proprio viaggio alla scoperta dei più affascinanti oggetti che popolano l'universo. 
"Grazie alla nuova tecnologia - afferma Attilio Ferrari, presidente di Infini.to - sarà possibile scoprire nuovi mondi, sorvolare pianeti osservando da vicino spettacolari dettagli 3D del terreno, seguire satelliti e sonde spaziali a spasso per il cosmo e ammirare un cielo notturno sempre più realistico". 
Oltre al planetario, Infini.to comprende il Museo dell'astronomia e dello spazio, l'unico in Italia interamente dedicato all'astrofisica e alla cosmologia, e lo storico Osservatorio astronomico, con i suoi quattro telescopi per l'osservazione del cielo e un prezioso patrimonio di strumenti antichi.  
