#titolo Qual è il mammifero più piccolo del mondo? - In Rete con la Redazione
  I record del mondo affascinano la nostra fantasia non solo durante le Olimpiadi e i primati del mondo naturale richiamano la stessa attenzione delle favolose prestazioni di Usain Bolt. 
Tra i mammiferi la battaglia sul ''più piccolo'' è aperta. Fino a non molto tempo fa il record spettava a un piccolo toporagno chiamato mustiolo etrusco (Suncus etruscus). 
Il mustiolo vive in quasi tutti i Paesi dell’area mediterranea, spingendosi in Turchia e fino all’India. Il suo corpo è lungo da 3,5 a circa 5 centimetri, cui si devono aggiungere poco meno di 3 centimetri di coda.  
Il mustiolo è relativamente comune anche in Italia, ma non è facile vederlo, sia per le ridotte dimensioni, sia per gli ambienti marginali in cui vive. 
Sebbene non ce lo si aspetti, il mustiolo è un vorace predatore e rappresenta un autentico flagello per gli insetti di cui si nutre. Il concorrente del mustiolo è una specie di pipistrello scoperto da pochi anni, chiamato pipistrello calabrone o farfalla (Craseonycteris thonglongyai). Il pipistrello calabrone si trova solo in alcune grotte in Thailandia e Myanmar. Il suo corpo è lungo solo 3 centimetri, è privo di coda e pesa solo 2 grammi. Anche questo pipistrello si nutre di piccoli insetti, che cattura al volo. 
Minuscoli sì, ma questi due ''piccoletti'' sono piuttosto mordaci!  
