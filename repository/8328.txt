#titolo Ilva: Tajani, piano Ue salva-acciaio sosterra' anche Taranto - Economia e lavoro - ANSA Europa
     (ANSA) - BRUXELLES, 12 FEB - ''Un'opportunita' per l'Ilva e
per tutta l'industria siderurgica italiana'': cosi' il
vicepresidente della Commissione Ue Antonio Tajani ha presentato
il piano d'azione per la siderurgia che l'esecutivo europeo
varera' entro giugno. Ma intanto, a quanto si e' appreso, la
Banca europea degli investimenti, il braccio finanziario
dell'Ue, sara' sollecitata a intervenire per garantire i mezzi
per il risanamento e la ristrutturazione di Taranto in base a
quanto previsto dal piano varato dal governo.   
   Tajani ha parlato di Ilva a margine della riunione sul futuro
della siderurgia europea svoltasi oggi a Bruxelles con la
partecipazione dei rappresentanti di tutte le parti interessate
- per l'Italia e' intervenuto il sottosegretario allo Sviluppo
economico Claudio De Vincenti - in vista del varo de piano
d'azione che Bruxelles presentera' entro il prossimo giugno.   
Anche De Vincenti, in questo contesto, ha evidenziato la
necessita' di ottenere il sostegno finanziario della Bei per
consentire a Taranto, ma non solo, ''di fare quel salto
tecnologico necessario per conciliare le esigenze dell'industria
e dell'ambiente'' attraverso l'applicazione del migliori
pratiche attualmente disponibili. ''L'Ue non puo' fare miracoli
- ha aggiunto - ma serve indubbiamente una maggiore capacita' di
'governo' a livello di Bruxelles per agire sul doppio fronte
della riduzione delle emissioni inquinanti e del recupero di
competitivita' coordinando le politiche nazionali''.    Le misure che la Commissione intende mettere in campo
dovrebbero prevedere nuove disposizioni in materia di aiuti di
Stato, specie per quanto riguarda il costo dell'energia,
politiche commerciali piu' attente sul fronte dell'import
siderurgico, maggiore flessibilita' nell'uso dei fondi per la
globalizzazione, finanziamenti della Bei a sostegno delle
ristrutturazioni.    ''Dobbiamo rilanciare la competitivita' dell'industria
siderurgica europea ed evitare le delocalizzazioni'', ha
sottolineato Tajani, annunciando che delle problematiche della
siderurgia europea si parlera' anche la prossima settimana in
occasione della riunione del Consiglio dei ministri Ue che si
occupano di competitivita'.
