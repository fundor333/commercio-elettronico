#titolo Mps: interrogazione Rivellini (Pdl) a Bce, faccia chiarezza - La voce degli Eurodeputati - ANSA Europa
     (ANSA) - BRUXELLES, 24 GEN - ''La Bce richiedera'
informazioni sul Gruppo MPS, sulla sua tenuta finanziaria, sulle
ripercussioni per il capitale statale finanziato? Quali sono le
ricadute per il sistema finanziario nel caso d'insolvenza del
Gruppo? E come intende agire per veder garantita la vigilanza
prudenziale nel sistema finanziario italiano?''. Sono le domande
che l'eurodeputato Enzo Rivellini (Pdl) pone alla Bce in
un'interrogazione ad hoc.    ''Un anno fa con una interrogazione alla Bce chiesi
spiegazioni per il comportamento delle banche italiane che
avevano ricevuto circa 140 miliardi di euro dalla stessa Bce da
destinare allo sviluppo del credito delle piccole e medie
imprese. Invece i dati successivi hanno confermato che l'accesso
al credito delle imprese era addirittura diminuito, quelle
risorse sono servite per mettere a posto i bilanci delle banche
che ricevevano quei soldi ad un tasso dell'1% ed acquistavano
titoli al 6-7% di interesse, lucrando quindi sulla differenza'',
afferma Rivellini. ''Ora dopo un anno scopriamo che oltre a
mettere a posto i bilanci quei soldi sono serviti, nel caso del
Monte dei Paschi di Siena, a coprire scandali e operazioni a dir
poco sospette'', conclude, chiedendo quindi ''con urgenza alla
Bce'' di fare chiarezza.(ANSA).
