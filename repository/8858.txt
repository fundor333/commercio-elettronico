#titolo Ahmadinejad sfida Israele, e' tumore  - Mondo
Torna ad infiammarsi la retorica della leadership iraniana contro Israele, additato ancora una volta dal presidente Mahmud Ahmadinejad - dinanzi alla piazza di Teheran radunata per la 'Giornata di Al Quds' (Gerusalemme) - come "un tumore" destinato a scomparire. Un obiettivo che anche i fratelli Hezbollah libanesi si dicono pronti a colpire, se attaccati, sostenendo baldanzosi di poter spedire nel caso "all'inferno decine di migliaia" di israeliani. 
 Ideata a suo tempo dall'ayatollah Khomenini per rivendicare Gerusalemme all'Islam e cavalcare all'interno del mondo sciita la denuncia dell'occupazione dei Territori Palestinesi da parte dell'odiato 'nemico sionista', la ricorrenza - che coincide con l'ultimo scorcio del Ramadan - è stata segnata come ogni anno da manifestazioni anti-israeliane in Iran, Libano, Afghanistan e fra la minoranza sciita dell'Arabia Saudita, oltre che nella Striscia di Gaza controllata da Hamas. E ha offerto ad Ahmadinejad il destro per sfidare lo Stato ebraico - il cui governo, stando al tam tam mediatico, valuta un attacco militare ravvicinato contro i programmi nucleari iraniani - ma anche per irridere la politica mediorientale dell'Occidente alla luce della crisi siriana. "Il regime sionista è un tumore canceroso e i Paesi della regione metteranno presto fine alla presenza sionista sulla terra della Palestina", ha tuonato il presidente di fronte a un folto schieramento di manifestanti riunito all'Università di Teheran dopo la preghiera del venerdì. 
 Gli occidentali - ha proseguito con un riferimento indiretto alla Siria, alleato prezioso che l'Iran rischia di perdere laddove Bashar al Assad dovesse cadere - "dicono di volere un nuovo Medio Oriente. Anche noi vogliamo un nuovo Medio Oriente, ma nel nostro non ci saranno tracce dei sionisti". Non è mancata la consueta condanna d'un ipotetico (e a oggi remoto) accordo di pace fra Israele e l'Autorità nazionale palestinese (Anp) sulla soluzione dei due Stati, evocata come "un imbroglio" ordito dagli Usa. "I sionisti se ne andranno e il dominio americano sul mondo finirà", ha poi concluso, mentre la folla gridava 'Morte a Israele, morte all'Americà. 
 I toni di Ahmadinejad - tutt'altro che inediti in circostanze del genere - ricalcano espressioni analoghe pronunciate ieri dalla Guida suprema, l'ayatollah Ali Khamenei. E hanno trovato eco immediata nelle parole truci pronunciate oggi stesso in un'intervista da Hasan Nasrallah, leader degli sciiti libanesi filo-iraniani di Hezbollah. Se Israele ci attaccherà, ha minacciato lo sceicco, Hezbollah risponderà col suo arsenale di missili "in grado di colpire obiettivi limitati, ma che possono mandare all'inferno decine di migliaia di israeliani". E rendere a "centinaia di migliaia" la vita impossibile  
