#titolo Crisi: eurodeputati, fondi Ue contro disoccupazione giovani - Altre news - ANSA Europa
     (ANSA) - BRUXELLES, 25 APR - Utilizzare i fondi strutturali
europei per l'occupazione dei giovani e creare un meccanismo che
assicuri loro il diritto al lavoro: sono due delle idee
contenute in una proposta di risoluzione approvata a larga
maggioranza (40 voti a favore, 2 astensioni e 1 contrario) dalla
commissione Affari sociali del Parlamento europeo. 
   La relazione parte dalla considerazione che la disoccupazione
e' arrivata a livelli intollerabili: la media Ue e' al 10%, ma
tra i giovani sotto i 25 anni e' al 22%. Fra le misure avanzate
dagli eurodeputati c'e' l'uso, per programmi destinati ai
giovani, ''di una parte sostanziale'' degli 82 miliardi di euro
di fondi strutturali del periodo 2007-2013 non ancora spesi. Tali risorse potrebbero essere utilizzate, ad esempio, per
aumentare la quota di cofinanziamento Ue per progetti nei paesi
membri piu' colpiti dalla disoccupazione giovanile, fra cui
l'Italia. 
   La proposta di risoluzione chiede inoltre alla Commissione
europea di elaborare al piu' presto una ''Garanzia per la
gioventu' europea'' che assicuri a ogni giovane disoccupato un
apprendistato, una formazione supplementare e il diritto al
lavoro. Il testo dovra' ricevere il via libera della plenaria
dell'Europarlamento a maggio. (ANSA).
