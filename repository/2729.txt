#titolo Renzi sceglie slogan 'vecchio', era già di Franceschini e Fli - Politica
Dopo il logo 'Italia', marchio su cui l'Udc di Casini ha fatto registrare ben 4 varianti, la battaglia dei 'trade-mark' scelti dalle forze politiche alla ricerca dello slogan vincente nella prossima campagna elettorale, fa una nuova vittima. Matteo Renzi, lo sfidante di Pier Luigi Bersani alle primarie del Pd, ha scelto per la sua campagna lo slogan 'Adesso!', scritta in rosso e blu su sfondo bianco, senza ricordare che l'avverbio era stato già usato da Dario Franceschini nelle primarie contro Bersani nel 2010. Non solo: anche Futuro e Libertà ha registrato, ormai un anno e mezzo fa, lo stesso marchio per la 'testata' on-line nata dopo il passaggio di Fini all'opposizione del governo Berlusconi e la conseguente 'cacciata' dei finiani dall' ex organo di partito 'il Secolo'. 
 "Abbiamo scelto quel nome, che riporta all'urgenza dell'agire in tempo reale, perché siamo convinti che la cifra vincente della politica in questa fase sia la velocità" diceva allora Flavia Perina, che già considerava il 'futuro' di Futuro e Libertà un orizzonte troppo lontano dall'idea dell'agire per l'adesso, per la contemporaneità. Fatto sta che il logo 'Adesso', con la A disegnata in verde e la 'stanghetta' in 'tricolore', campeggia proprio sotto il logo di Fini appena ci si collega sul sito di Futuro e Libertà. Col risultato che in rete c'é adesso Fini in rosso, bianco e verde. E Renzi in rosso, bianco e blu...  
