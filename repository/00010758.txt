#titolo Raccolta differenziata rifiuti su treni in Liguria - Rifiuti & Inquinamento - Ambiente&Energia
  GENOVA - Treni liguri ancora piu' ecologici grazie alla raccolta differenziata dei rifiuti a bordo. Dall'inizio di marzo, in Liguria sono stati smistati quotidianamente circa 400 chili di carta e 200 di plastica che, mensilmente, significano 15 tonnellate di rifiuti trattati con criteri tali da trasformarli da problema in risorsa. 
L'operazione e' curata dalla Direzione Regionale Liguria di Trenitalia, in collaborazione con le imprese Fulgens e Compass, appaltatrici e responsabili delle attivita' di pulizia. 
Contestualmente agli interventi di pulizia, dall'inizio del mese gli operatori procedono a selezionare e raccogliere in modo differenziato i rifiuti trovati a bordo, destinandoli alle isole ecologiche temporanee installate negli impianti ferroviari. Gli stessi sono poi trasferiti e riposti definitivamente nelle aree predisposte dalle societa' di smaltimento dei rifiuti urbani. 
Dopo aver coinvolto i dipendenti alla raccolta differenziata negli uffici, Trenitalia e' tra le prime imprese ferroviarie in Europa ad aver avviato la raccolta differenziata anche sui treni.  
