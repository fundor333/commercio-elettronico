#titolo Crisi: Europarlamento torna a chiedere Eurobond - Economia e lavoro - ANSA Europa
     (ANSA) - STRASBURGO, 16 GEN - Esplorare tutte le strade
possibili per arrivare al varo di Eurobond o altre forme di
mutualizzazione dei debiti sovrani e stabilire una tabella di
marcia per raggiungere questo obiettivo. E' quanto chiede a
Commissione e Consiglio Ue l'Europarlamento in una risoluzione
approvata oggi su iniziativa della liberale francese Sylvie
Goulard, coautrice con Mario Monti del libro 'La democrazia in
Europa'. Nella risoluzione gli europarlamentari chiedono anche
l'istituzione di un fondo europeo di rimborso del debito che
potrebbe entrare in vigore subito o nel medio termine. Nel
documento si sottolinea che per far cadere il tabu' della
mutualizzazione de debito si potrebbero studiare soluzioni 'ad
hoc' per evitare che Eurobond o simili possano spingere singoli
Paesi a non rispettare una rigorosa gestione dei conti pubblici. E si evidenzia l'anomalia che contraddistingue l'Eurozona dove,
pur in presenza di una moneta unica, non esiste un mercato
obbligazionario comune.(ANSA).
