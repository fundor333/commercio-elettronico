#titolo Profilo/ Romney-Ryan, lo strano ticket - Mondo
Lo 'strano' ticket. Così può essere definita l'accoppiata Romney-Ryan - il primo più moderato, l'altro su posizioni più conservatrici - che alla Convention repubblicana di Tampa, Florida, tenterà di lanciare l'assalto al presidente Barack Obama per conquistare la Casa Bianca. 
 MITT ROMNEY.  A 65 anni, l'ex governatore del Massachusetts è al suo secondo tentativo di conquistare la Casa Bianca, dopo quello del 2008 quando alle primarie repubblicane perse col senatore John McCain. Nato a Detroit, in Michigan, cinque figli avuti con al moglie Ann, aspirante First Lady; mormone, ex businessman di grande successo, il miliardario Romney in vista delle elezioni del 6 novembre è stato considerato fin dall'inizio come il "predestinato". Ma più per mancanza di avversari veri che per meriti propri, visto che sia l'establishment sia la base del partito non lo hanno mai amato davvero: gli uni accusandolo di mancanza di leadership, gli altri di essere troppo moderato. Nella raccolta di fondi elettorali è un vero campione (tuttora è in testa sul presidente in carica Barack Obama), ma a tenerlo sotto scacco sono il suo passato alla guida della società di investimenti Bain Capital, che gli avversari definiscono poco trasparente, e le resistenze a dichiarare i redditi percepiti e dichiarati al fisco negli ultimi anni, col sospetto che le sue ricchezze siano in parte finite in paradisi fiscali. 
 PAUL RYAN.  A 42 anni vanta già una lunga esperienza in Congresso, dove è approdato a 28 anni e si è affermato come leader intellettuale dei repubblicani. La sua fede cattolica e la sua forza di rottura rispetto al passato del partito è considerata un vantaggio per Romney, mormone e accusato di essere troppo moderato. Nato il 29 gennaio 1970 a Janesville, in Wisconsin, si è laureato alla Miami University. E' sposato con tre figli. La sua famiglia di origine si occupava della costruzione di strade e oggi la Ryan Inc, fondata nel 1884 dal bisnonno, è una società affermata a livello nazionale. E dalla quale deriva parte della sua ricchezza personale, di cui - a differenza di Romney - non ha mai fatto mistero: si aggira fra i 927.000 e i 3,2 milioni di dollari, con piccoli investimenti in azioni, da McDonald's ad Apple passando per ExxonMobil e PhilipMorris. Sportivo, è famoso per l'attività fisica che svolge nelle prime ore del mattino prima di iniziare a lavorare. E' un fan di Beethoven e dei Led Zeppelin che ascolta spesso sul suo iPod.  
