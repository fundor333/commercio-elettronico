#titolo Premi nobel a Obama, serve accordo Icao su tassa aerei CO2 - Rifiuti & Inquinamento - Ambiente&Energia
  (ANSA) - BRUXELLES, 15 MAR - Mobilitazione in Usa sul fronte della lotta ai cambiamenti climatici di 32 economisti, fra cui 8 premi Nobel, da Joseph Stiglitz a Eric Maskin. Gli illustri studiosi hanno rivolto un appello al presidente Barack Obama perche' nel 2013 si arrivi ad un accordo globale per l'adozione di misure 'taglia CO2' nel settore dell'aviazione. Una sorta di 'sponda' oltreoceano per l'Ue, che ha deciso di sospendere la tassa sulle emissioni dei voli aerei intercontinentali in arrivo e in partenza dall'Europa, ma solo temporaneamente. Se alla prossima assemblea dell'Icao di settembre non saranno adottati strumenti globali, l'Ue applichera' la sua normativa. 
''L'assemblea Icao si riunisce solo ogni tre anni - scrivono i Nobel Usa a Obama - e l'Ets dell'Ue e' sospeso solo per un anno, mentre il flusso senza precedenti delle emissioni di carbonio nell'atmosfera sta aumentando ogni giorno i rischi per la societa' ''. Gli economisti sollecitano quindi Obama ''a presentare immediatamente una proposta Usa per una misura basata sul mercato globale per l'aviazione''. Secondo i firmatari della lettera e' nell'interesse di tutti ''usare il meccanismo del costo per impiegare in maniera efficiente l'incerta capacita' che rimane dell'atmosfera di assorbire le emissioni in maniera sicura''. ''I vincitori di premi Nobel di solito sono persone sagge'' ha commentato via twitter Connie Hedegaard, commissario Ue al clima, che l'anno scorso ha tenuto testa agli attacchi delle compagnie aeree di Usa, Canada, Cina e India. ''Spero che Brack Obama - scrive Hedegaard - segua il consiglio su un accordo globale sull'aviazione. L'Ue e' pronta! ''. (ANSA)  
