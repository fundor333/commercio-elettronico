#titolo Decalogo per evitare cadute pericolose sulle piste da sci - Stili di vita - Salute e Benessere
     (ANSA) - ROMA, 25 GEN - Attenzione alle cadute nello sci:
possono rivelarsi molto pericolose, soprattutto per i meno
giovani. Lo sci e' uno sport adatto a tutte le eta', ma gli over
65 devono osservare una serie di regole, perche' la qualita' e
la composizione delle loro ossa e' diversa. A dirlo e' Aldo
Morrone, direttore generale dell'azienda ospedaliera San Camillo
Forlanini di Roma. Le eventuali fratture per gli over 60 durante
la stagione sciistica hanno, inoltre, ''anche ripercussioni
sociali ed economiche'', ricorda Francesco Pallotta, direttore
del reparto di Ortogeriatria in Urgenza dell'ospedale. Da qui un
decalogo di consigli per evitare di trasformare una vacanza di
sport e relax in una spiacevole esperienza. 1) Almeno un mese prima della partenza, iniziare un'attivita'
fisica regolare 2-3 volte a settimana, con un allenamento per le
gambe (ad esempio passeggiata di 3 chilometri, tanto consigliata
dai cardiologi). Allenare anche gli arti superiori. 2) Cercare di eliminare o ridurre il fumo: in montagna e' piu'
facile andare in debito d'ossigeno, togliendo potenza alle gambe
e concentrazione nella discesa. 3) Controllare l'attrezzatura, dall'abbigliamento che deve
essere adeguato alla stagione e prevedere improvvisi cambiamenti
di temperatura, alla parte tecnica, verificando lo stato degli
sci e l'adeguatezza degli scarponi. 4) Portare sempre uno zaino a persona per contenere accessori
potenzialmente utili alle necessita' di ciascuno. 5) Verificare le condizioni meteo prima della partenza. 6) Per chi e' alle prime armi, prendere lezioni di sci con
maestri esperti. 
7) Sulle piste bisogna scegliere sempre i percorsi piu' idonei
alle proprie capacita', soprattutto i primi giorni. Non
sopravvalutare mai la propria condizione fisica e capacita'. 8) In partenza sulla pista scegliere un percorso da seguire
adeguato al proprio modo di scendere e controllare sempre che
non sopraggiungano altri gia' in velocita' da monte, darsi
spazio da quelli gia' in discesa per sciare sempre a una
distanza sicura da altri soggetti. 9) Fare pause di recupero frequenti per non scendere con un
affaticamento muscolare in atto. 10) Non fate mai l'ultima discesa! Se vi sentite stanchi,
fermatevi. Sciare con le gambe stanche aumenta il rischio.
