#titolo Presidente Usa Obama lancia piano decennale mappatura mente - Sanità - Salute e Benessere
  L'amministrazione Obama sta lanciando un piano di studi scientifici di durata decennale allo scopo di esaminare il lavoro della mente umana e tracciare una mappa della sua attività, analogamente a quello che i genetisti fecero anni fa con il genoma grazie allo 'Human Genome Project'. 
Come anticipa il New York Times in prima pagina, il piano - denominato 'Brain Activity Map Project' - verrà concretamente presentato a marzo e prevede una stretta collaborazione pubblico-privato. 
Molte agenzie federali, assieme a fondazioni scientifiche, aiuteranno un team di neurologi e 'nanoscienziati' nei loro sforzi per portare avanti la conoscenza dei miliardi di neuroni presenti nel nostro cervello, per capire meglio come funziona la nostra percezione sensoriale e in ultima analisi il nostro stato di coscienza. 
Con questo progetto si spera anche di acquisire nuovi sviluppi scientifici e tecnologici per trovare nuove terapie a malattie gravi come l'Alzheimer e il morbo di Parkinson.  
