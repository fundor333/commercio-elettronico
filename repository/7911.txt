#titolo Bit: vicepresidente Ue Tajani, Europa valore aggiunto - In Viaggio
     Per il turismo italiano l'Europa diventa un valore aggiunto. Lo ha detto a margine del suo intervento all'inaugurazione della 33/ma edizione della Bit in corso da oggi a domenica prossima nei padiglioni della Fiera di Milano, il vicepresidente della Commissione Europea Antonio Tajani. ''Il turismo italiano e quello europeo - ha aggiunto - sono collegati col trattato di Lisbona e ora c'e' una base giuridica per fare una politica turistica europea''. 
   ''Questo aiuta anche l'Italia quando noi vogliamo presentare nel mondo l'immagine di un continente che offre tante cose da vedere e paesi da visitare. In Cina e in Russia e in altre parti del mondo - ha aggiunto il vicepresidente Ue - presentare l'Europa e' vantaggioso anche per l'Italia''. 
   ''Per far crescere il turismo e' importante che si aprano le porte dell'intera Unione e che poi si possa girare all'interno dell'Unione Europea'', ha sostenuto Tajani secondo il quale i visti paese per paese sono un grande ostacolo nell'attrarre nuovi turisti. ''Inoltre bisogna realizzare una strategia che spieghi il perche' e' importante venire qua. I monumenti da soli non bastano''. 
   Tajani ha quindi ricordato che la prima proposta legislativa comunitaria sul turismo sara' quella del marchio di qualita'. 
''Questo - ha concluso - si aggiungera' ai marchio di qualita' europeo che punta a premiare gli imprenditori piu' innovativi e competitivi, quelli che possono offrire un prodotto di alto livello al turista che viene a visitare l'Europa''.  
