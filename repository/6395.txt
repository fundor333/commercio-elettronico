#titolo Pediatri, make-up spopola tra bimbi,e' boom dermatiti - Stili di vita - Salute e Benessere
  (ANSA) - ROMA, 25 SET - Non piu' bambole e peluche, ma mascara e rossetto. Sono in aumento le bambine che in tenera' eta', gia' dai 7-8 anni, piu' che pensare ai giochi sono invece concentrate sul proprio aspetto fisico, tanto da fare un uso consistente di cosmetici e make-up, insieme a profumi di vario genere. Un fenomeno segnalato dai pediatri, che mettono in guardia dalle conseguenze: ''L'uso del make-up tra i bambini ha portato ad un'impennata delle dermatiti da contatto o allergiche, facendo registrare un +16,7% di tali patologie nella fascia di eta' 8-12 anni''. 
Ma piu' in generale, ha sottolineato il presidente della Federazione italiana medici pediatri (Fimp) Giuseppe Mele, presentando il VI Congresso nazionale Fimp che si terra' a Genova dal 27 al 29 settembre, ''il trend da segnalare e' che oggi i bambini sono considerati sempre piu' come 'giocattoli in vetrina', una spettacolarizzazione e un 'accessorio' dei desideri dei genitori''. In una societa' dell'apparire, ha sottolineato Mele, ''i bambini diventano 'accessori viventi': cosi' la mamma che desidera abiti firmati e costosi, non potendo acquistarne per se', li compera per i figli, che diventano una sorta di 'proiezione' dei propri desideri', dei 'mini-me'''. I pediatri segnalano dunque una ''perdita di identita'' del bambino, che oggi si comporta sempre piu' come un ''piccolo adulto'' e che ''viene abituato ad apparire piu' che ad essere''. Allo stesso tempo, avvertono i pediatri, ''i minori stanno diventando nuovi oggetti del marketing: se prima i messaggi pubblicitari si rivolgevano solo indirettamente ai piccoli, facendo leva sulle madri, ora invece i bambini diventano 'mercato diretto'. Un fenomeno - sottolinea Mele - da monitorare attentamente''. 
(ANSA). 
Â   
