#titolo Da sei nuovi elettrodotti taglio 1 milione tonnellate CO2 - Energie Tradizionali - Ambiente&Energia
  ROMA - Minori costi per cittadini e imprese per 340 milioni di euro l'anno e vantaggi dal punto di vista ambientale per l'Italia con la riduzione di emissioni di CO2 per oltre 1 milione di tonnellate, quanto quelle di 125 mila automobili di media cilindrata. Sono i benefici che deriveranno dalla realizzazione di sei elettrodotti, definiti 'opere top', da Terna per un investimento complessivo di oltre 1,7 miliardi di euro, e che prevedono il coinvolgimento di 210 imprese e 340 lavoratori mediamente impegnati nelle attivita' di cantiere. 
Gli elettrodotti in realizzazione sono Sorgente-Rizziconi, tra Sicilia e Calabria; Foggia-Benevento, tra Puglia e Campania; Trino-Lacchiarella, tra Lombardia e Piemonte; Dolo-Camin, fra Venezia e Padova e interconnessioni con Francia e Montenegro dove verra' applicato piano di razionalizzazione e smantellamento delle rete esistente, con la demolizione di circa 600 km di vecchie linee elettriche presenti sul territorio. 
Dall'avvio, nel dicembre scorso, dei lavori per elettrodotto in Veneto sono stati stimati benefici economici per cittadini e imprese per oltre 40 milioni di euro l'anno e risparmi dovuti a minori perdite di 77 GWh (gigawatt/ora) all'anno di energia elettrica pari a un valore di mercato di circa 6 milioni di euro annui. Risultati previsti da Terna dalla costruzione - di cui a dicembre scorso stati avviati i lavori - di un elettrodotto in altissima tensione, 380 kV (380.000 Volt) lungo 33 chilometri tra Venezia e Padova. Ma i vantaggi riguarderanno anche la bonifica ambientale dell'area legata all'intervento che consentira' di liberare 720 ettari di terreno e 1.800 edifici dagli elettrodotti che verranno dismessi. 
Il nuovo elettrodotto sostituira' circa 100 chilometri di vecchie linee elettriche a 132 e 220 kV e la messa in opera costera' 290 milioni di euro. Un intervento necessario ad ottimizzare i flussi di potenza elettrica in una regione come il Veneto che soffre di un deficit elettrico elevato, vicino al 55% visto che consuma annualmente circa 30 TWh di energia elettrica producendone solamente 14 TWh. La capacita' nominale di trasporto del nuovo elettrodotto sara' pari a 450 MW. 
Per la maggior parte dell'elettrodotto verranno utilizzati  nuovi sostegni tubolari monostelo, alti tra i 24 e i 51 metri, pesanti tra le 20 e 70 tonnellate e con un diametro alla base compreso tra il metro e mezzo e i quattro metri. Questi sostegni, utilizzati per circa l'80% dell'opera, permettono di ridurre di 15 volte l'area di occupazione al suolo rispetto ai vecchi tralicci tradizionali, passando cosi' da 150 mq di un traliccio tronco-piramidale ai 10 mq del nuovo. 
I sostegni installati sono stati inizialmente concepiti per sostenere elettrodotti su terreni montuosi e impervi e per permettere curve e cambi di direzione della linea per meglio adattarsi al territorio. Uno dei grandi vantaggi della tecnologia monostelo e' soprattutto nella velocita' e nella sicurezza di montaggio. Il tempo di installazione infatti si riduce di ben dieci volte rispetto a quello necessario per un traliccio tradizionale (che doveva essere letteralmente 'montato' e richiedeva una media di 5 giornate). I nuovi sostegni per essere installati richiedono poi l'utilizzo prevalente di mezzi meccanici (gru ed elicotteri) che permettono di aumentare notevolmente la sicurezza sul lavoro.  
