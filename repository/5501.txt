#titolo Renault ferma progetto per nuova ammiraglia con Daimler - Industria e Mercato - Motori
  ROMA - Renault avrebbe rivisto i piani di collaborazione con Daimler relativi alla produzione, sulla base di componenti forniti da Mercedes, di una nuova 'ammiraglia' a trazione posteriore, da collocare al top della gamma della Casa francese. Secondo quanto riporta Automotive News Europe, Renault avrebbe bloccato il progetto di fattibilita' in quanto non vantaggioso dal punto di vista del business. La spiegazione di questa valutazione negativa e' stata fornita da un report del Wall Street Journal, in cui si specifica che Mercedes avrebbe offerto a Renault la piattaforma ed altri elementi dell'attuale Classe E, un modello che - nel momento in cui la nuova ammiraglia sarebbe stata immessa sul mercato - sarebbe stato prossimo alla fine del ciclo di vita. 
Questo 'stop' alla collaborazione con la Casa tedesca non dovrebbe compromettere i programmi in atto e quelli che dovrebbero ampliare a breve la cooperazione tra l'Alleanza Renault Nissan e Daimler, compresa la nuova gamma 'compatta' Classe X da collocare nell'offerta della Mercedes al di sotto della nuova Classe A (e dei suoi derivati) e composta da un suv e da un mpv.     Non e' chiaro - ribadisce Automotive News Europe - se questa decisione della Renault si possa tradurre in una revisione del programma, annunciato dallo stesso Carlos Ghosn in precedenti occasioni e ribadito in una tavola rotonda al Salone di Ginevra, per il ritorno della Losanga nella fascia alta del mercato. Il progetto dovrebbe comportare, nell'ordine, l'arrivo di una nuova versione premium dell'Espace, di una berlina, di una hatchback e di un crossover di segmento E. 
 Â   
