#titolo Ue: europee 2014, piu' facile candidarsi all'estero - La voce degli Eurodeputati - ANSA Europa
  BRUXELLES - Nel 2014 sara'  piu' facile , per chi vive in un Paese diverso da quello di cittadinanza,  candidarsi alle europee . Il Consiglio dei ministri dell'Ue ha adottato una proposta della Commissione europea per la semplificazione della normativa che ha gia' ricevuto l'approvazione dell'Eurocamera. 
 Sin dal 1992  i Trattati prevedono il diritto dei cittadini europei di candidarsi nel Paese di residenza al di la' della cittadinanza di origine. Con il nuovo regolamento, la candidatura dovra' essere ammessa anche se lo Stato di origine non avra' trasmesso entro  cinque giorni lavorativi  tutte le informazioni pertinenti,  come la fedina penale, necessarie per la candidatura. Qualora il candidato venisse eletto e successivamente si riscontrasse un errore, verranno adottate misure per impedirgli di esercitare il mandato. 
 
''Abbiamo bisogno che i cittadini rappresentino una voce forte nella costruzione di un'Unione politica piu' energica - ha detto  Viviane Reding , vicepresidente e commissaria europea per la giustizia e la cittadinanza - e la partecipazione alle elezioni europee e' il modo piu' importante per i cittadini di farsi sentire nell'Ue''.     Questa iniziativa sara' integrata nel lavoro delle istituzioni europee durante l'anno europeo 2013 dei cittadini che mira a illustrare quanto finora realizzato dall'Europa per i cittadini e a rispondere alle aspettative future degli europei.  
