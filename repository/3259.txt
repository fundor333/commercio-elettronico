#titolo Auto: ecco la Carta di Torino per tutela vetture storiche - Auto e Istituzioni - Motori
  ROMA - Presentata ufficialmente a Stoccarda, presso il museo Mercedes, la Carta di Torino. Il documento - precisa una nota - rappresenta una guida per i collezionisti di veicoli storici in tutto il mondo su conservazione e corretto restauro delle vetture.      La Carta porta il nome di Torino, una delle capitali mondiali dell'automobile, sede dell'Asi, la Federazione italiana che raggruppa circa 300 club, conta oltre 200.000 tesserati ed e' tra le piu' importanti organizzazioni del settore a livello mondiale. 
Altre quattro Carte, destinate in epoche e ambiti diversi sono state promulgate, a cominciare da quella di Atene nel 1931, che ha tracciato le linee guida sulla conservazione dei monumenti e delle opere architettoniche, regole applicabili ad ogni altro settore delle creativita' umana, poi ribadite e approfondite nella Carta di Venezia del 1964. A questa hanno fatto seguito la Carta di Barcellona del 2002, che ha trattato al patrimonio marittimo galleggiante di ogni dimensione e nel 2005 la Carta di Riga, una guida alla conservazione del materiale e delle strutture in ambito ferroviario. 
L'ultima in ordine temporale e' appunto la Carta di Torino che viene a colmare un vuoto importante, vista la  presenza nei musei e nelle strade, di milioni di veicoli storici, che alla stessa stregua di monumenti, navi e treni, sono messaggeri di cultura e in quanto tali devono essere conservati in modo adeguato. La Carta di Torino era stata ratificata in occasione dell'Assemblea Generale della Federation Internationale des Vehicules Anciens (FIVA) a Monaco lo scorso novembre, dopo un'accurata revisione, durata piu' di  cinque anni. 
Come ha illustrato il Presidente FIVA, Horst Bruening, la Carta di Torino ''non ha carattere impositivo e non mira a limitare la liberta' dei collezionisti, ma, al contrario, intende guidarli e renderli maggiormente consapevoli del potenziale racchiuso in questi veicoli, nello spirito della dichiarazione programmatica della Carta di Atene''.      Il documento rappresentera' una pietra miliare della FIVA e una tappa importante per ottenere il riconoscimento da parte dell'UNESCO, in quanto trae ispirazione da altri documenti accettati da questa Organizzazione Internazionale.  
