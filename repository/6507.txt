#titolo Ue-Iraq: Rossi, proteggere rifugiati Camp Ashraf - La voce degli Eurodeputati - ANSA Europa
     (ANSA) - STRASBURGO, 17 GEN - ''La Baronessa Ashton e le
Nazioni Unite riconoscano Camp Liberty come campo profughi, e i
relativi diritti per i suoi residenti, altrimenti permettano
loro di tornare ad Ashraf in attesa di una soluzione condivisa
alla tragica situazione in cui si trovano''. Questa la richiesta
fatta dall'eurodeputato Eld, Oreste Rossi, all'Alto
rappresentante per la politica estera dell'Ue, la baronessa
Chaterine Ashton, durante il dibattito in plenaria a Strasburgo
sull'accordo di partenariato Ue-Iraq, su cui oggi il Parlamento
europeo ha espresso il proprio voto.    Rossi è tornato sul tema dei rifugiati iraniani di Camp
Ashraf, i quali, dopo aver vissuto 26 anni in questo campo, sono
stati quasi tutti trasferiti a Camp Liberty, che doveva essere
solo una località di transito. ''In realtà -ha spiegato
l'europarlamentare alessandrino- i rifugiati sono stati ridotti
a dei senzatetto e questo campo è di fatto diventato una
prigione, com'è stato definito dal Gruppo di lavoro sulle
detenzioni arbitrarie del Consiglio per i diritti umani e dallo
stesso UNHCR, ovvero l'Alto Commissariato delle Nazioni Unite
per i rifugiati. Come se non bastasse -ha aggiunto Rossi- il
governo iracheno vuole appropriarsi di tutti i beni mobili e
immobili dei profughi iraniani. Alla luce di questi fatti
inquietanti -ha concluso- l'Europa faccia sentire la sua voce in
difesa dei diritti umani e provveda a verificare il corretto
operato di Martin Kobler, rappresentante ONU in Iraq''.(ANSA).
