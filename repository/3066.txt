#titolo Crociere: MSC, +57% crocieristi ad Ancona nel 2013 - Crociere e Traghetti - Mare
     (ANSA) - ANCONA, 13 FEB - Quest'anno Msc crociere portera' ad
Ancona 84 mila turisti, con alcuni itinerari inediti. La
compagnia effettuera' 30 scali nel porto dorico, movimentando il
57% di crocieristi in piu' rispetto al 2012. Gythion, Cefalonia
e Dubrovnik le nuove tappe di MSC Armonia, una nave in grado di
ospitare fino a 3.000 turisti, che dal 16 aprile al 2 novembre
partira' dal capoluogo marchigiano.    ''Si tratta di un incremento molto significativo, in un
momento in cui tutti gli indicatori economici, specie nel
settore turistico, hanno segno opposto'' afferma Luigi
Cerracchio, area manager Centro Italia di MSC Crociere. ''Sono
numeri che confermano il grande impegno della compagnia e la
voglia di puntare su un territorio importante per le nostre
politiche di sviluppo''. 
    La stagione si aprira' con una minicrociera di 5 giorni e 4
notti che salpa da Ancona il 16 aprile diretta a Corfu'
(Grecia), Split (Croazia), Venezia, con rientro ad Ancona sabato
20 aprile. Lo stesso giorno prenderanno il via gli itinerari
settimanali estivi con destinazione Kotor (Montenegro), Corfu',
Santorini e Argostoli (Grecia), Dubrovnik (Croazia) e Venezia.     A partire dall'8 giugno fino a novembre MSC Armonia
sostituira' lo scalo di Santorini con Gythion (Grecia), un luogo
che vanta paesaggi fra i piu' belli d'Europa e dove sara'
possibile visitare le grotte di Diros. MSC Armonia e' dotata di
780 cabine e puo' trasportare fino a 2.200 passeggeri e 700
membri di equipaggio. A bordo, tre ristoranti, sette bar, due
piscine, una discoteca, aree dedicate ai bambini e ai teenager,
oltre ad una Spa. (ANSA).
