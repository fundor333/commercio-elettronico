#titolo Ultimatum Lega, dimissioni immediate per rinviati a giudizio  - Politica
Sono 14 gli esponenti politici della Regione Lombardia, fra quelli eletti o nominati a inizio legislatura nel 2010 in Giunta e in Consiglio, che risultano indagati. Alcuni hanno già lasciato il loro incarico. Due quelli che hanno affrontato il rinvio a giudizio e sui quali si abbatterebbe l'ultimatum della Lega, che al consiglio federale di stamani ne ha chiesto le dimissioni immediate. 
 L'unico condannato, in primo grado, è il consigliere regionale del Pdl Gianluca Rinaldin: due anni e mezzo la sentenza del tribunale di Milano per falso e truffa. E' invece a processo, con accuse di induzione e favoreggiamento alla prostituzione anche minorile, la consigliera Nicole Minetti (Pdl), coinvolta nel caso Ruby. Tutti gli altri esponenti della Regione indagati sono ancora sotto inchiesta. 
 Mentre è imminente la decisione sulla richiesta di rinvio a giudizio per l'ex Pd Filippo Penati, accusato di corruzione, attendono le prime decisioni della magistratura altri esponenti del Pirellone: come l'ex presidente del Consiglio regionale Davide Boni (Lega) sempre per corruzione; l'assessore Romano La Russa (Pdl) accusato di finanziamento illecito dei partiti; il consigliere del Pdl Angelo Giammario, a sua volta accusato di corruzione; il consigliere del Pdl Massimo Buscemi, accusato di peculato; l'assessore leghista Daniele Belotti, coinvolto in un'inchiesta sul tifo violento e lo stesso governatore Roberto Formigoni, accusato di corruzione nell'inchiesta sulla fondazione Maugeri. Hanno già lasciato in questi mesi le loro cariche in Regione Lombardia Franco Nicoli Cristiani e Massimo Ponzoni (Pdl) e i leghisti Renzo Bossi e Monica Rizzi.  
