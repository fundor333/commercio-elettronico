#titolo Francia, inchiesta su rischi sigarette elettroniche - Sanit√† - Salute e Benessere
  PARIGI - La Francia apre un'inchiesta per valutare gli eventuali rischi sulla salute delle sigarette elettroniche: lo ha deciso la ministra della Sanita', Marisol Touraine, chiedendo ai francesi di ''essere prudenti''. 
Secondo i dati dei fabbricanti, oltre 500 mila persone hanno scelto la sigaretta elettronica in queste ultime settimane in Francia, soprattutto per diminuire il consumo delle sigarette classiche o smettere completamente di fumare. Nel maggio 2011, l'Agenzia francese di sicurezza sanitaria aveva raccomandato di non consumare questo tipo di sigaretta, che contiene dosi variabili di nicotina ed i cui eventuali rischi sulla salute non sono ancora noti.  
Sul tema e' intevenuto anche  il ministro della Salute, Renato Balduzzi che ha chiesto  all'Unione Europea una regolamentazione adeguata. "La loro diffusione - sottolinea in una nota - e' contraria agli sforzi di disincentivare la moda dell'uso delle sigarette, anche perche' possono essere usate per aggirare i divieti, sia sulle aree smoke free che sui minori, e poi perche' possono contenere nicotinoidi". 
Balduzzi e' intervenuto anche sulla revisione della Direttiva europea sul fumo, e ha sottolineato che occorre andare avanti ''con determinazione nella revisione della direttiva del 2001''. ''Il contrasto al tabacco, al suo consumo soprattutto da parte dei minori - ha aggiunto - costituisce una direttiva di azione che, nel suo nucleo, non puo' e non deve essere posta in dubbio. In una parola, il contrasto al tabagismo e' un principio non negoziabile di ogni vera politica della salute e di ogni politica sanitaria''.     
Balduzzi ha spiegato la posizione italiana sulla proposta di nuova Direttiva: ''Se l'Italia ha posto una riserva generale d'esame sulla proposta di Direttiva - ha rilevato - e' per avere una ancor piu' grande attenzione all'efficacia delle innovazioni che essa introduce: ecco perche' la proposta italiana e' di approfondire l'analisi dell'impatto della nuova regolamentazione, cosi' da dimostrare alle amministrazioni piu' refrattarie la bonta' delle medesime innovazioni''. Il ministro ha concluso sottolineando in particolare la necessita' di estendere le aree smoke free, vietare o limitare le sigarette ''slim'', vietare i pacchetti contenenti meno di 20 sigarette, dare adeguato spazio sui pacchetti ai ''pictorial warnings'' e vietare la pubblicizzazione degli aromi. 
 La sigaretta elettronica e' vietata in Brasile, in Israele e ancora a Singapore.   
