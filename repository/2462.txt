#titolo Dentro o fuori - Mondiali Sudafrica

  La perla di Beckham all’Ecuador, il paso doble di Ronaldo al Ghana, il cucchiaio del ragazzino ucraino Milevsky nel palpitante finale ai rigori tra la Svizzera e la squadra di Shevchenko. Sono gli ottavi di finale dei mondiali di Germania, è il momento dei campioni che risolvono le partite. Gli ottavi al calcio italiano regalano un’altra icona imperdibile: gli occhi di Francesco Totti nei tremendi istanti prima del calcio di rigore contro l’Australia. 
 Lippi aveva sorpreso tutti lasciando in panchina il capitano della Roma per far spazio a Del Piero. Azzurri in difficoltà a realizzare contro gli Aussie, forti fisicamente e ben sistemati in campo. Ci si mette l’arbitro che lascia l’Italia in inferiorità numerica con una espulsione frettolosa a Materazzi (in quattro partite Italia in dieci per ben due volte): quando tutto lascia prevedere che lo 0-0 arrivi fino ai supplementari ecco il fallo di Neill su Grosso al 93’. 
 Totti è in campo solo da pochi minuti ma tutti i compagni lo guardano, lo cercano. Ora spetta a lui. La responsabilità per il romanista è enorme. La TV indugia sullo sguardo fermo di Totti, padrone di sé, in attesa di calciare. E il numero 10 non delude, segna, salva l’Italia e la porta ai quarti contro l’Ucraina, in un colpo solo cancella le nascenti polemiche sul suo conto e si riprende squadra e mondiale. Delude intanto l’Inghilterra di Eriksson nella fornace di Stoccarda: la salva una gemma dello Spice Boy su punizione contro l’Ecuador, capace solo di difendersi. I padroni di casa tedeschi si sbarazzano agevolmente della Svezia con due gol dell’astro nascente Podolski nei primi minuti, ma gli scandinavi buttano via la gara sbagliando anche un rigore con Larsson. E dal dischetto esce l’avversaria dell’Italia ad Amburgo. 
 È l’Ucraina di Andryi Shevchenko, fuoriclasse e vecchia conoscenza del cacio italiano. Con la Svizzera i tempi supplementari finiscono 0-0, gli elvetici sono più squadra ma non pungono. Sheva sbaglia clamorosamente il primo dei rigori per la sua squadra, poi ci pensa il portiere Shovkovskyi a parare i tiri degli svizzeri. Come Totti in Olanda nel 2000, ecco il ragazzino emergente, Milevsky, che senza pensarci due volte piazza il suo rigore con il cucchiaio. “In onore di Totti”, dirà poi il giovane ucraino. Risorge la Vecchia Guardia di Vieira e Zidane, che rimanda così l’addio dell’ultima partita. 
 È la solita Spagna immatura a cedere alla Francia, in una partita arbitrata ottimamente dall’italiano Rosetti. Prosegue quindi l’avventura nel calcio di Zizou, che si regala anche un gol in contropiede nel recupero, e per lui non ci poteva essere niente di meglio che un quarto di finale contro Ronaldo. Già, il Fenomeno. Contro il Ghana torna a sorridere e ad incantare, dribbla con un passo doppio alla sua maniera il portiere africano e porta in vantaggio la sua squadra, che soffre, combatte, rischia, poi finisce per segnare altri due gol. 
 Fatica enormemente l’Argentina con il Messico, ma un gran gol di Maxi Rodriguez rimette le cose a posto per regalare un emozionante quarto a Berlino contro la Germania. Finisce in rissa tra Portogallo e Olanda con quattro espulsi e una infinità di ammoniti: Scolari manda a casa Van Basten con un gol di Maniche. I portoghesi giocano bene, Figo è in forma e sta disputando un gran mondiale.  
