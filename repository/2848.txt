#titolo Nuova Zelanda - Mondiali Sudafrica
  In Nuova Zelanda la palla e' ovale. L'arcipelago oceaniano ha la nazionale piu' forte nel mondo del rugby, i mitici 'All blacks'. Anche per evitare paragoni imbarazzanti la nazionale di calcio ha una divisa completamente bianca: gli 'All whithes' arrivano per la seconda volta ad una fase finale del campionato del mondo. Esserci e' gia' un successo, sperare di accedere al secondo turno un sogno troppo grande anche da pronunciare. 
 
In Spagna nel 1982, i kiwi capitarono in un girone composto da Brasile, Urss e Scozia: il risultato fu di tre sconfitte con 12 gol subiti e due fatti, entrambi, ininfluenti, alla Scozia. Ma per gli adepti del pallone neozelandese, i componenti della nazionale neozelandese che parteciparono al Mundial del 1982 sono delle vere leggende. Fra loro anche Ricki Herbert, all'epoca ingenuo terzinaccio che ha visto (segnare) da vicino Zico e Falcao, poi ha cercato, senza trovarla, fortuna in Inghilterra. 
 
E che oggi e' allenatore apprezzato in patria: ha vinto il campionato continentale nel 2008 (ma dal 2006 la ben piu' forte Australia ha traslocato nella confederazione asiatica) ed ha portato la nazionale ai mondiali vincendo uno spareggio epico con il Bahrein, con una vittoria per uno a zero nel match di ritorno a Wellington (dopo lo 0-0 dell'andata) con tanto di rigore parato negli ultimi minuti. 
La Nuova Zelanda si e' affacciata l'anno scorso al calcio che conta con la Confederations Cup proprio in Sudafrica e i risultati non possono certo lasciar sperare in un exploit ai mondiali: strapazzata dalla Spagna, battuta dal Sudafrica e uscita con un modesto 0-0 dalla sfida con l'Iraq. Nel recente passato anche un'amichevole con l'Italia (proprio alla vigilia della Confederations Cup), finita con un bizzarro 4-3, con l'Italia delle riserve tre volte in svantaggio: una partita ricordata piu' per le amnesie difensive italiane che per le giocate dei neozelandesi. 
 
Ma l'importante, per il calcio 'all white' e' appunto esserci, giocarsela senza niente da perdere con la consapevolezza che la missione eroica e' gia' compiuta, con una squadra solida in difesa, guidata da Ryan Nelsen, capitano anche dei Blackburn Rovers e vedette della squadra. Le altre 'stelle' o svolgono un ruolo da comprimari nella seconda serie inglese o militano nel campionato australiano, molti di loro nella squadra di Wellington, capitale neozelandese, la cui squadra gioca pero' nella serie A australiana. Fra loro c'e' Chris Killen (attaccante del Middelsbrough, due gol ad Amelia nella famosa amichevole), l'altro attaccante Shane Smeltz ed il portiere Mark Paston: il rigore parato col Bahrein lo ha spedito dritto nella Hall of fame del calcio neozelandese. 
Per Ricki Herbert peseranno anche problemi logistici e organizzativi: con i migliori giocatori che militano in Europa fare raduni e amichevoli non e' semplicissimo. In piu', con il campionato australiano finito a meta' marzo, per molti giocatori sara' difficile mantenere la condizione in vista del mondiale. 
Â   
