#titolo Mercedes, anteprima italiana a Milano Moda Donna 2013 per CLA - In Breve  - Motori
  ROMA - Debutto italiano al Milano Moda Donna 2013, in programma nel capoluogo lombardo fino al 26 febbraio, per la nuova Mercedes-Benz CLA. Dopo l'apparizione al Salone di Detroit e, in contemporanea, alla Mercedes-Benz Fashion Week di Berlino, la nuova compatta della Stella e' la protagonista dell'appuntamento del pret-a-porter femminile. Una premiere che vede la berlina piu' sportiva di sempre ospite d'onore del Mercedes-Benz Fashion Club, situato all'interno del Milano Fashion Hub a Palazzo Giureconsulti a Milano.      L'evento che, con oltre 150 tra sfilate e presentazioni di aziende del settore, per una settimana, vedra' impegnati oltre 2.500 giornalisti italiani e internazionali e piu' di 15.000 buyers, vede Mercedes official sponsor per il quinto anno consecutivo. Quest'anno i riflettori saranno puntati sulla nuova CLA, icona di design nonche' berlina piu' sportiva di sempre che, sotto una linea da coupe', cela un'abitabilita' per cinque persone. 
La berlina sportiva quattro porte, ribattezzata la sorella minore della CLS, e' disponibile con una gamma di motori finalizzata ad offrire elevate prestazioni con il massimo rendimento energetico e tutti gia' in regola con la nuova norma Euro 6. I propulsori a benzina di 1,6 e 2,0 litri spaziano dai 122 Cv della CLA 180 ai 211 della CLA 250, passando per i 156 Cv della CLA 200. Qualita' dinamiche ed elevata efficienza anche per i due propulsori diesel: quello della CLA 200 CDI - che arrivera' nel terzo trimestre 2013 - eroga 136 Cv e sviluppa una coppia massima di 300 Nm. Il turbodiesel 2.2 della CLA 220 CDI eroga invece 170 Cv con una coppia di 350 Nm, a fronte di emissioni di CO2 contenute in 109 g/km.      Lunga 4 metri e 63, larga 1 metro e 78, alta 1 metro e 44 la nuova CLA e' realizzata sull'architettura a trazione anteriore che caratterizza la piu' recente generazione della Classe B e della Classe A.  
