#titolo La posta in gioco - Elezioni 2013
di Pierfrancesco Frere' 
 Il tasso di imprevedibilita' di queste elezioni e' molto elevato. Superiore forse a quelle del 2006 allorche' Silvio Berlusconi riusci' ad imporre, nello scetticismo generale, un ''quasi pareggio'' a Romano Prodi. 
   
 Tutti i sondaggi danno per favorito l'asse Bersani-Vendola: tuttavia in questa partita gioca un ruolo determinante la legge elettorale che al Senato assegna i premi di maggioranza su base regionale. Cio' significa che, per risultare vincitore, il centrosinistra dovrebbe vincere in tutte le Regioni o, al massimo, risultare sconfitto solo in alcune delle piu' piccole (che assegnano un numero limitato di seggi). 
   
 Difficilmente sara' cosi'. La partita con l'asse Pdl-Lega si giochera' soprattutto su tre regioni chiave: Lombardia, Sicilia e Campania. Al Cavaliere basterebbe strapparne un paio al Pd per impedirgli di ottenere la maggioranza a palazzo Madama. E sempre i sondaggi prevedono che cio' possa accadere soprattutto in Lombardia, ribattezzata ''l'Ohio d'Italia'' (lo Stato americano che ha dato la vittoria a Barack Obama). 
   
 Cio' spiega la circospezione con la quale Bersani ha trattato finora i rapporti con Mario Monti, nonostante le asprezze polemiche della campagna elettorale. I voti dei centristi potrebbero rivelarsi indispensabili per governare. Fin dal primo momento, del resto, i democratici hanno fatto sapere di volersi comportare nella nuova legislatura come se avessero il 49 per cento: si trattera' di fronteggiare infatti non solo la grande crisi economica ma anche la richiesta di riforme (da quella dello Stato a quella elettorale) che richiedono il massimo della condivisione. 
   
 C'e' pero' il rischio, come ha avvertito Massimo D'Alema, di dare per scontata una vittoria che potrebbe giungere mutilata. Il grande alleato di Bersani, Nichi Vendola, non nasconde di temere la rimonta berlusconiana. Il Cavaliere, spiega, e' capace di parlare alla ''pancia'' del suo blocco sociale e di imporre l'agenda politica (come si e' visto con la proposta di restituzione dell'Imu). 
   
 Insomma, il Pd sara' il baricentro della futura coalizione solo se otterra' una vittoria limpida. In caso contrario dovra' contrattare con i possibili alleati. 
   
 Ecco perche' il Professore alza la posta. E' pronto a fare intese (magari larghe intese) solo sui programmi e ritiene che la presenza di Vendola sia una palla al piede. I suoi alleati, Casini e Fini (cannibalizzati nei sondaggi da Scelta civica), ipotizzano da tempo una legislatura breve: un accordo su quattro-cinque riforme importanti per poi tornare alle urne. 
E' evidente che in tal caso l'unico governo possibile sarebbe ancora una volta un esecutivo di decantazione, un nuovo ''governo del Presidente'' come ha detto Fini. Il che lascia sullo sfondo il Monti-bis che a parole tutti escludono ma che potrebbe rivelarsi - anche per i mercati internazionali - l' unica strada praticabile per superare un eventuale stallo parlamentare. Non a caso sia il premier che il presidente della Camera hanno sottolineato di essere pronti a sostenere un secondo mandato di Giorgio Napolitano, l'architetto del governo tecnico e delle larghe intese che hanno tirato fuori l'Italia dai pasticci. 
   
 Naturalmente questo scenario e' categoricamente rifiutato da Berlusconi e soprattutto da Roberto Maroni. Ma i malesseri che hanno portato alla scissione di Fratelli d'Italia e i timori che affiorano in questo schieramento di accordi segreti per il Monti bis, fanno capire che nel centrodestra molti nuotano in apnea sotto il pelo dell'acqua. Il Cavaliere sa di dover giocare la partita dell'interdizione per restare in gioco. 
   
 E poi si tratta di calcoli che non fanno i conti con quella che sara' la forza di interdizione di Beppe Grillo e di Antonio Ingroia. Il primo in particolare potrebbe portare in Parlamento un numero di deputati tale da condizionare qualsiasi strategia. Soprattutto in vista delle elezioni per il presidente della Repubblica, tradizionalmente un appuntamento gravido di incognite.  
