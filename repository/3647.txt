#titolo Italiane oltre 50% di 30 citta' Ue piu' inquinate - Istituzioni e UE - Ambiente&Energia
  ROMA - ''Sono italiane piu' di meta' delle 30 citta' europee con la peggiore qualita' dell'aria'', nonostante ''le emissioni atmosferiche di sostanze inquinanti'' siano ''diminuite in Italia piu' che nella maggior parte degli altri Paesi Ocse''. A dirlo il rapporto messo a punto dall'Ocse sulle performance ambientali dell'Italia, e presentato oggi a Roma insieme con il ministro Corrado Clini. 
L'Organizzazione per la cooperazione e lo sviluppo economico raccomanda quindi una crescita verde legata alla decarbonizzazione dell'economia e alla protezione dell'ambiente, introducendo, o "ristrutturando", anche nuove tasse per spostare il carico delle imposte dalle persone e dal lavoro all'uso delle risorse naturali. L'Ocse chiama in causa misure come la carbon tax e la progressiva riduzione dei sussidi al trasporto merci su strada.  
  
 ''Nel 2010 - spiega il report Ocse - le emissioni di gas serra sono state inferiori del 6,2% rispetto al livello del 1990'', a fronte dell'obiettivo del protocollo di Kyoto fissato a 6,5% nel periodo 2008-2012''. Tale riduzione, osserva l'Ocse, ''comprende gli assorbimenti di gas serra da parte delle foreste e il repentino calo delle emissioni dovuto alla crisi economica''. 
Clini ha osservato che "il rapporto dell'Ocse prende atto del lavoro fatto in questi 14 mesi per legare la crescita economica alla protezione dell'ambiente. Lo trasmetterò al nuovo Parlamento affinché le raccomandazioni formulate siano tenute in considerazione". Ad avviso del ministro, "la raccomandazione più rilevante tra quelle indicate dall'Ocse riguarda l'adozione da parte del nostro Paese di un'agenda verde per la crescita con un programma coerente e integrato di misure per la decarbonizzazione dell'economia, che guardi non solo al breve ma anche al medio e lungo periodo". E' necessario "cogliere le enormi potenzialità per investimenti e lavoro e le prospettive di sviluppo legate alla trasformazione dei settori produttivi tradizionali e maggiormente inquinanti; qui, serve assicurare la continuità".  
