#titolo Campioni del Mondo - Mondiali Sudafrica

  Il cielo sopra Berlino è azzurro, nella notte magica che regala all’Italia il quarto titolo mondiale. Altro che grigio o peggio ancora bleu, all’Olympiastadion è la squadra di Lippi a festeggiare 24 anni dopo Spagna ‘82, in una notte che sembra il trionfo del contrappasso. 
 La Francia nemica di sempre sconfitta ai rigori, dopo che i supplementari erano finiti 1-1, e va bene: prima o poi doveva accadere. Zidane che segna un rigore in avvio di partita con un “cucchiaio”, ma in chiusura prende a testate un avversario (Materazzi) e finisce fuori, espulso, lui chedi testa aveva regalato al suo Paese il titolo nel 1998. Trezeguet, quello che segnò il Golden Gol contro l’Italia alla finale dell’europeo 2000, unico stavolta a sbagliare dal dischetto. Ma soprattutto il rigore decisivo affidato da Lippi al piede operaio di Fabio Grosso, uno che fino a qualche anno fa giocava in serie C. Non Totti, opaco e sostituito, né il capocannoniere del campionato, Toni. E neppure Del Piero, che si prende la sua responsabilità e calcia un rigore, segnandolo come tutti gli Azzurri chiamati al tiro, ma non l’ultimo. 
 È Grosso, con quella bella faccia mediterranea, il volto vincente di una sera che regala flash da soddisfare generazioni intere. E' onesto dire che l’Italia si prende il mondiale dopo una partita sofferta e spesso subita, e anche questo è un contrappasso per una squadra che finora aveva subito davvero poco. Opposta ad una formazione enigmatica va in svantaggio subito, recupera grazie a Materazzi, un altro resuscitato del pallone (è lui, a fine mondiale vinto, il capocannoniere azzurro, chi poteva immaginare una cosa del genere? Neanche la moglie, forse...), uno al quale avevano detto che non poteva fare il calciatore e che, arrivato ad una grande società, è stato sempre visto come un cattivo. E invece deve avere anche qualche parte di cuore tenero, visto che se ne è andato solo soletto ad aspettare da una parte l’esito del rigore decisivo. Come avrebbero voluto fare tanti italiani, prima di esplodere di gioia. Nessuna sorpresa era arrivata dall’immediato prepartita. 
 Due squadre quasi speculari nel modulo (4-2-3-1), assolutamente diverse per spirito (corsaro quello italiano, sornione quello francese), si trovavano. La sorpresa però arrivava appena cominciato il gioco, e non era bella per gli Azzurri. Alla prima vera azione, infatti, i francesi passavano: Malouda si involava sulla sinistra ed entrava in area tra Gattuso e Materazzi, l’interista allungava la gamba e l’esterno del Lione finiva a terra. Elizondo assegnava il rigore e sul dischetto andava Zidane, che sfoderava un inedito cucchiaio: la palla sbatteva sotto la traversa, rimbalzando ben oltre la linea. Gli Azzurri andavano sotto choc per una decina di minuti e cominciavano a riprendersi e a capire quanto fosse importante alzare il ritmo solo al quarto d’ora. Arrivava subito un’occasione su punizione dalla destra di Pirlo che Thuram sventava, lo schema però si rivelava vincente al 19’ quando su angolo guadagnato con azione caparbia da Camoranesi, il milanista andava a calciare il corner: palla in area con Materazzi che svettava e metteva in rete di testa. Il tema tattico cambiava: ora i francesi si trovavano nella necessità di fare un po’ di gioco, quanto all’Italia, non era quella palpitante delle gare precedenti, ma prendeva confidenza, sebbene Totti galleggiasse tra due settori, centrocampo ed attacco, senza esito, e il ritmo fosse ancora troppo basso. Erano comunque gli Azzurri ad andare più vicini al gol: prima su angolo di Pirlo e colpo di testa di Materazzi al 28’ (palla respinta da un difensore vicino alla linea, ma il gioco era stato fermato). Poi al 37’ ancora con un corner di Pirlo per il colpo di testa di Toni, con palla che sbatteva sulla traversa. Nella ripresa al 4’ Totti dava finalmente segni di vita e metteva in area un cross invitante, solo sfiorato da Cannavaro. Ancora uno slalom di Henry, sul quale sbrogliava Zambrotta, e un tiraccio di Ribery alto: la Francia trascinata da Henry più che da Zidane cresceva chiaramente. All’8’ reclamava forse giustamente il rigore per un intervento in area di Zambrotta su Malouda, vera spina nel fianco sulla fascia destra azzurra. Al 10’ un infortunio muscolare costringeva Vieira ad uscire: entrava Diarra. Lippi comunque provava a rimescolare le carte: al 16’ toglieva dal campo Totti, in apnea, e Perrotta, inserendo Iaquinta e De Rossi. Subito Pirlo batteva una punizione dalla sinistra, colpo di testa di Toni e palla in rete ma l’arbitro annullava per un discutibile fuorigioco del fiorentino. La partita restava in mano ai francesi, che arrivavano spesso dalle parti di Buffon. Un lampo azzurro lo regalava su punizione Pirlo al 32’, palla a giro che finiva fuori di un lato a Barthez battuto. Eppure si alzavano al cielo le note della Marsigliese, perché la Francia stava sempre nella metà campo italiana. Altra scossa da parte di Lippi: entrava Del Piero per Camoranesi al 41’, ma le cose non cambiavano. Si andava dunque ancora una volta ai supplementari. L’occasione della vita capitava, dopo scambio con Henry, a Ribery al 10’: il suo destro finiva fuori. Esattamente come lui, sostituito subito da Trezeguet. 
 E al 113’, su cross di Sagnol, Zidane di testa costringeva Buffon al volo risolutore. Nel secondo tempo supplementare Domenech sostituiva Henry e provava la carta Wiltord. Ma Zidane al 5’ del secondo supplementare decideva di chiudere la carriera nella maniera peggiore: con una testata a Materazzi, che l’arbitro non vedeva ma il guardalinee sì, così Zizou si vedeva sventolare il “rosso” sotto il naso mentre tra le due panchine volavano insulti. Niente più di significativo, moltissimo invece ai rigori con Grosso che scatenava la gioia di una nazione. Nella quale tutti ora sono legittimati a sentirsi un po’ campioni del mondo: magari non è vero, ma è meraviglioso pensarlo.  
