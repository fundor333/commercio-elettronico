#titolo Nasce Italeaf, start upper company per sostegno imprese verdi - Speciali ed Eventi - Ambiente&Energia
     (ANSA) - MILANO, 12 OTT - Si chiama Italeaf la nuova ''start upper company'' del Gruppo Terni Research, che parte con un capitale sociale di 15 milioni di euro, e il cui obiettivo e' sostenere lo sviluppo, la crescita e l'avvio di 50 iniziative produttive nel settore verde e della sostenibilita' nei prossimi 24 mesi. L'iniziativa e' stata presentata oggi al workshop organizzato da Terni Resersarch a Milano presso la Borsa. 
    ''Italeaf combina nel suo nome il concetto di Made in Italy - spiega Federico Zacaglioni, responsabile della comunicazione di Terni research - e quello di foglia, elemento distintivo della sostenibilita' e della capacita' rigenerativa. Italeaf persegue una nuova via industriale italiana per l'imprenditoria diffusa, capace di coniugare sviluppo locale e mercato globale in modi nuovi e imperniato sull'economia low carbon''. 
    Italeaf dovra' essere un catalizzatore di creativita', idee e nuovi talenti e un luogo di circolazione dell'innovazione, ''che accompagna l'iniziativa per metterla nelle condizioni di esprimere il massimo delle potenzialita' - aggiunge - Saranno selezionati progetti ad alto potenziale, promuovendo di pari passo allo startup, la ricerca del capitale necessario all'avvio e potenziali investitori''. Il progetto e' ambizioso, perche' parte gia' con l'idea di poter replicare anche in altre regioni il polo dell'industria green realizzato da Terni Research in Umbria.  (ANSA).  
