#titolo Cameron promette referendum, 'dentro o fuori' dall'Ue - Politica estera, sicurezza e difesa - ANSA Europa
  LONDRA - Ebbene lo ha fatto. Il primo ministro britannico David  Cameron  ha promesso un  referendum  in cui i britannici potranno scegliere, con chiarezza, se rimanere  ''dentro o fuori''  l'Unione Europea nel suo atteso, e piu' volte rinviato, discorso sull'Europa, pronunciato di prima mattina (le 8 a Londra, le 9 in Italia) nella City.  
   
 Il voto sara' tuttavia possibile solo dopo che Londra avra' 'rinegoziato' il suo rapporto con l'Europa,  dopo le elezioni del 2015  e se con quelle i conservatori, e Cameron, rimarranno al governo. Cosi' il primo ministro Tory ha parlato ai britannici, rassicurandoli, ma avvertendoli che si tratterebbe di una scelta definitiva sulla quale non si tornerebbe indietro, di un ''biglietto di sola andata''.  
   
 Lui pero', ha assicurato,  in Europa vuole rimanere . ''Io voglio che l'Unione europea sia un successo. E voglio un rapporto tra la Gran Bretagna e l'Ue che ci veda dentro l'Unione'', ha detto, ''non sono un isolazionista'' e, enunciando la sua visione per un'Europa 'piu' flessibile' ha detto di volere ''un accordo migliore'' per Londra, ''ma anche per l'Europa''. 
   
 Che deve essere diversa, con il ''potere che possa tornare agli stati membri, non solo allontanarsi da questi''. E ha continuato: ''I paesi sono diversi tra loro. Fanno scelte diverse. Non possiamo armonizzare tutto''. Perche' la  frustrazione monta , e oggi ''la delusione verso l'Ue e' ai livelli piu' alti di sempre'', ha avvertito l'Europa.  
   
 ''Parlo da primo ministro britannico con una  visione positiva  del futuro dell'Unione europea. Un futuro in cui la Gran Bretagna vuole avere una parte attiva e impegnata. Se non affrontiamo le sfide il pericolo e' che l'Europa fallisca e che i britannici scivolino via verso l'uscita. Io non voglio che cio' accada, io voglio che l'Unione europea sia un successo. E voglio un rapporto tra la Gran Bretagna e l'Ue che ci veda dentro l'Unione. Questo e' il motivo per cui sono qui oggi. Per riconoscere la  natura delle sfide  che dobbiamo affrontare''.  
   
 Intanto da  Bruxelles  giunge la prima  reazione : in un messaggio lanciato su Twitter, il presidente del parlamento europeo Martin  Schultz  fa sapere che ''L'Europa 'a' la carte' non e' un'opzione, dobbiamo concentrarci su lavoro e crescita piu' che perderci dietro discussioni sui Trattati''.  
   
   
            
