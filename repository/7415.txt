#titolo LA BOTTEGA DEL MATEMATICO A SALORNO - Qualit√° Alto Adige
 
     (ANSA) - BOLZANO, 11 MAR - Dal 18 al 21 marzo 2013 si
svolgera' presso l'Ostello della gioventu' ''Josef Noldin'' di
Salorno l'undicesima edizione della ''Bottega del Matematico'',
un'iniziativa di laboratorio e di orientamento alla matematica
rivolta agli studenti dell'ultimo anno delle scuole secondarie
di secondo grado, organizzata dal Dipartimento Istruzione e
formazione italiana in collaborazione con i Dipartimenti di
Matematica delle Universita' di Trento e di Milano e con il
Centro Interuniversitario di ricerca per la comunicazione e
l'apprendimento informale della matematica.
   Il progetto rientra nell'ambito degli investimenti e delle
attivita' a sostegno delle discipline matematico-scientifiche
realizzati dall'Assessorato alla scuola in lingua italiana,
particolarmente attento alla promozione delle competenze in tale
settore, le quali rivestono un ruolo fondamentale nella
formazione dei ragazzi, anche dal punto di vista della crescita
e del benessere sociali e della realizzazione personale e
professionale. 
   Al seminario parteciperanno gratuitamente 28 studenti delle
classi quinte delle scuole secondarie di secondo grado in lingua
italiana, distintisi per il proprio profitto scolastico,   che
saranno chiamati a risolvere problemi aperti utilizzando la
matematica e ipotesi avanzate di modellizzazione. 
   I ragazzi saranno seguiti da docenti tutor e da docenti
universitari, cui e' stata affidata anche l'elaborazione dei
problemi e la programmazione delle attivita'. I laboratori
potranno essere visitati da tutti i docenti interessati.
Il pomeriggio di giovedi 21 marzo, a conclusione del seminario,
gli studenti presenteranno i propri lavori all'assessore
Christian Tommasini e alla sovrintendente Scolastica Nicoletta
Minnei. L'iniziativa e' finalizzata in particolare
all'orientamento verso un ''fare matematica'' che unisca gli
aspetti teorici a quelli pratici, ad incentivare l'eccellenza
scolastica, a far riconoscere alcuni aspetti formativi della
Matematica e ad esplorare nuove ipotesi di formazione per i
docenti. (ANSA).
           

 
