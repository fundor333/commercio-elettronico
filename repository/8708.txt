#titolo Russia: Bolshoi: polizia, 3 arrestati confessano - Mondo
MOSCA - Hanno confessato le tre persone arrestate per l'attentato con acido contro il direttore artistico del Bolshoi. Lo ha reso noto la polizia di Mosca con un comunicato. 
 La polizia "ha arrestato il presunto mandante Pavel Dmitritchenko (un ballerino, n.d.r.) e l'aggressore Iuri Zarutski, oltre che l'autista che ha portato quest'ultimo sul luogo del crimine - si legge nella nota -. Tutti e tre si sono detti colpevoli". 
 Ci sarebbero delle inimicizie legate al mondo artistico dietro l'aggressione al vetriolo che ha sfigurato il direttore artistico del Bolshoi, Serghei Filin, danneggiandone la vista forse irrimediabilmente. Il famoso ballerino solista Pavel Dmitricenko ha confessato di aver ordinato l'agguato e, secondo alcune fonti, il motivo sarebbe il continuo rifiuto di Filin di affidare qualche parte importante (come quella di Odette nel Lago di cigni) alla fidanzata Angelica Vorontsova, anche lei ballerina del prestigioso teatro moscovita.   
