#titolo Sanita':Europa'copia' linee guida Italia su esercizio fisico - Stili di vita - Salute e Benessere
     (ANSA) - ROMA, 28 SET - I medici sportivi di tutta Europa
prescriveranno l'attivita' fisica ai propri pazienti sulla base
delle linee guida italiane. Lo hanno annunciato gli esperti
riuniti durante il congresso mondiale di Medicina Sportiva in
corso a Roma, che hanno pero' fatto presente che nel nostro
paese non sono ancora largamente applicate.    ''Non c'e' dubbio che l'attivita' fisica possa far bene alla
salute quanto i farmaci, ma solo con una corretta prescrizione -
ha spiegato Joseph Cummiskey, presidente della Federazione
Europea dei medici sportivi (Efsma) - abbiamo iniziato un
processo per formulare le linee guida europee definitive entro
settembre 2013, e ci ispireremo a quelle italiane''.    Le linee guida messe a punto dai medici italiani prevedono di
tenere conto oltre che dei parametri clinici usuali come
altezza, peso o pressione, anche del concetto di 'efficienza
fisica', calcolabile tramite un semplice esame e necessaria a
stabilire la gi usta quantita' di esercizio da fare: ''Non basta
dire a una persona 'vai in piscina', o raccomandare
genericamente di fare esercizio, perche' se e' troppo poco non
serve, mentre se e' troppo puo' far male - ha spiegato Maurizio
Casasco, presidente della Federazione Medico Sportiva Italiana -
noi abbiamo messo a punto un vero e proprio manuale per la
prescrizione corretta che e' a disposizione di tutti. L'Europa
ce lo copia, e dovrebbero usarlo anche i medici italiani''.    Nel 2020, hanno ricordato gli esperti, il 70% delle morti
europee sara' dovuta a cause dipendenti dagli stili di vita:
''L'Italia e' all'avanguardia della medicina sportiva mondiale -
ha sottolineato Fabio Pigozzi, presidente della Federazione
Internazionale di Medicina dello Sport - ma e' maglia nera per
quanto riguarda l'obesita' infantile, perche' manca una vera
cultura sugli stili di vita''. (ANSA).
