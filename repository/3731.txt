#titolo Grillo 'ruba' piazza al Pd: il 22 a San Giovanni - Politica
Dopo un lungo tira e molla il Movimento 5 Stelle riesce ad ottenere a Roma Piazza S. Giovanni per chiudere lo Tsunami Tour. Il 22 febbraio Beppe Grillo chiuderà infatti la campagna elettorale proprio dalla piazza romana, luogo di raduno per eccellenza delle manifestazioni della sinistra e del sindacato. "La Questura ci ha concesso Piazza San Giovanni, ci vedremo lì per una serata che passerà alla Storia" si legge nel blog di Grillo dove si commenta: "i signori del Pd sono arrivati dopo un po' con calma e come hanno visto che eravamo primi noi hanno avuto un leggero mancamento". 
 "Martedì scorso abbiamo incontrato il Prefetto insieme alla varie forze politiche per chiedere Piazza San Giovanni per il comizio finale. Anche il Pd aveva puntato Piazza San Giovanni" raccontano sul blog i rappresentanti del M5S Lazio che continuano: "dopo una lunga discussione il Prefetto ha scaricato la patata bollente sulla Questura annullando la validità delle richieste fatte fino a ieri, dicendo che sarebbe valsa quella presentata per prima da quel momento in poi ma non indicando un termine dal quale tale nuova richiesta potesse essere presentata". 
 "Firmato il protocollo d'intesa - raccontano ancora i rappresentanti del M5S - i nostri attivisti 5 stelle di Roma sono corsi in Questura pronti in caso a fare l'ennesima nottata per questa nostra 'insensata' voglia di far valere i nostri diritti. E, meraviglia, hanno trovato tutto pronto, moduli preimpostati per la richiesta ed ordine di presentazione rigorosamente rispettato". Il M5S arriva prima del Pd e, insomma, "alla fine la Questura ci ha concesso Piazza San Giovanni e noi ci vedremo lì il 22 febbraio 2013 a partire dalle 18.00 per una serata che passerà alla Storia!".  
