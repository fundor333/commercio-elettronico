#titolo Ricerca: Monti, presupposto per crescita virtuosa - Sanit√† - Salute e Benessere
  PALERMO - ''La ricerca e l'innovazione nel campo delle scienze della vita sono i presupposti per un sentiero di crescita virtuoso, in grado di generare investimenti esteri, miglioramenti, e occupazione di qualita'''. Lo ha detto il presidente del Consiglio Mario Monti, intervenendo in videoconferenza da Palazzo Chigi, in occasione della presentazione del progetto del nuovo centro per le biotecnologie e la ricerca biomedica della Fondazione Rimed che nascera' vicino Palermo.  
Si tratta, ha detto il premier, di un ''processo di sviluppo che tutti sottoscriverebbero come miglior lascito per le future generazioni. Siamo contenti - ha aggiunto - di aver creduto come governo in questo progetto''. Monti ha quindi sottolineato come siano soprattutto i giovani ricercatori che lavoreranno nel nuovo centro i protagonisti di questa iniziativa, che portera' alla messa a punto di nuove terapie e nuovi presidi per migliorare la qualita' di vita dei malati. Il centro della Fondazione Rimed, ha detto il premier, rappresenta uno ''slancio in avanti dell'Italia, in stretta collaborazione con gli Stati Uniti. 
E' anche un punto concreto di riferimento per un paese come l'Italia che - ha rilevato - ha dovuto negli ultimi 12 mesi concentrare le proprie energie per rivedere la luce dopo una fase che ha rischiato di vederci travolti dall'emergenza finanziaria''. Il nuovo centro, ha concluso il premier, e' ''esempio del modo di essere di un'Italia d'avanguardia e che sa distinguersi nel mondo''.  
