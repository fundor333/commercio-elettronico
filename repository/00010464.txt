#titolo ''Il mio mondo'', autobiografia di Robin Knox-Johnston - Libri - Mare
  (ANSA) - ROMA, 25 NOV - E' voluto entrare nella leggenda e ci e' riuscito. Nel giugno 1968Â  l'ufficiale della Marina Mercantile inglese  Robin  Knox-Johnston , accetta la piu' audace sfida velica di tutti i tempi, la  Golden Globe Race , prima regata in solitaria intorno al mondo senza scalo. 
A partire sono in tutto nove uomini, ognuno da un porto inglese diverso. Il ketch Suhaili, con a bordo l'allora ventinovenne Robin Knox-Johnston molla gli ormeggi dal porto di Falmouth, in Cornovaglia. Fuori, ad aspettarlo, tempeste, onde gigantesche, periodi di bonaccia e privazioni di ogni sorta. 
Cinque si ritirano, due addirittura si suicidano, uno (Bernard Moitessier) preferira' non fare ritorno e dirigersi verso la Polinesia. Ma Robin e' l'unico a portare a termine l'impresa dopo 313 giorni e oltre 30mila miglia, aggiudicandosi il titolo di primo uomo ad aver circumnavigato il globo in solitaria e senza scalo. 
Nel suo ultimo libro, ''Il mio mondo'' (Ed. Mursia) Johnston racconta la sua avventura incredibile, condotta superando ogni genere di avversita': le riserve di acqua andate a male, la radio messa fuori uso da una tempesta, il timone a vento ridotto a brandelli, la barra quasi divelta e il boma della maestra ripiegato su se stesso. Una straordinaria prova di forza, coraggio, follia che mette a confronto l'audacia e l'umilta' di un uomo e l'imprevedibilita' e la potenza del Grande Blu. 
Robin Knox-Johnston e' entrato nella Marina mercantile a soli diciassette anni, ottenendo i gradi di ufficiale otto anni piu' tardi. Nominato Sir nel 1995 dalla Regina Elisabetta II, quale simbolo e testimone dello sport della vela nella Gran Bretagna e nel mondo, per due volte e' stato riconosciuto ''Velista inglese'' dell'anno, e nel 1994 ''ISAF Sailor of the Year''. 
Oltre a varie partecipazioni a regate importanti quali: la Transat, la Whitbred e la Citta' del Capo -Rio, nel 1994, all'eta' di 54 anni insieme al compianto Peter Blake, batte il record di velocita' di circumnavigazione del globo in catamarano compiendo il tragitto completo in solo 74 giorni. Nel 2007 a ben 68 anni d'eta', organizza e partecipa alla Velux 5 Oceans, il giro del mondo in solitario, sfidando i migliori giovani velisti del momento.  Alla fine della regata giunge quarto nello stupore generale degli addetti ai lavori e degli appassionati che ritenevano la sfida impossibile per via dell'eta' di Robin. 
(ANSA).  
