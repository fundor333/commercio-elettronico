#titolo Porti: e' Giampieri candidato Comune Ancona per Authority - Porti e Logistica - Mare
  (ANSA) - ANCONA, 27 DIC - E'  Rodolfo Giampieri , attuale presidente della  Camera di commercio  di  Ancona , il candidato del Comune alla presidenza dell'Autorita' portuale dorica. Il sindaco Fiorello Gramillano ha trasmesso al ministero delle Infrastrutture e agli altri soggetti interessati una lettera in cui formula la candidatura dell'amministrazione. 
''Giampieri - si legge nella missiva - conosce bene la realtà dello scalo dorico, la connessione che esiste tra questa fondamentale infrastruttura e la città dal punto di vista urbanistico, economico e turistico. Sulla scia dell'attività svolta dal presidente in carica fino ad oggi, sono certo che proseguirà nel suo impegno mirato al reperimento di risorse per portare a compimento le opere previste dal Piano particolareggiato del porto, a partire dal molo sovraflutto e dalla banchina lineare, le due grandi realizzazioni attese da tempo''. 
Secondo l'amministrazione comunale, Giampieri e' la persona adatta a rilanciare ''il porto turistico nell'economia cittadina, il porto peschereccio e le relazioni che intercorrono tra queste due realtà, relazioni che possono preludere alla liberazione dello specchio d'acqua antistante la Mole Vanvitelliana con la conseguente valorizzazione di uno spazio unico nel contesto urbano del capoluogo, di tutte le Marche e della riviera Adriatica. Anche in vista dei Campionati mondiali di vela che si svolgeranno nel prossimo mese di giugno''. 
(ANSA).  
