#titolo Fumo: Florida, niente assunzioni pubbliche per fumatori - Stili di vita - Salute e Benessere
     (ANSA) - ROMA, 08 OTT - Delray Beach, una cittadina della
Florida, ha decisamente alzato il livello dei divieti sul fumo:
una legge appena approvata vieta le assunzioni nei posti di
lavoro pubblici ai fumatori. Il divieto, racconta il quotidiano
locale Sun Sentinel, e' stato approvato la scorsa settimana ed
entra in vigore da oggi.    Piu' che da motivi legati alla salute, ha spiegato la
commissione che ha redatto la legge, e' stata l'economia la
'molla' decisiva: ''Gli impiegati fumatori costano alle casse
cittadine in media 12mila dollari l'anno - hanno sottolineato -
in costi legati alla salute''.    Il bando non riguardera' gli impiegati gia' assunti, che
pero' dovranno pagare circa 40 dollari in piu' ogni mese per le
loro assicurazioni sanitarie, che hanno un costo piu' alto, a
meno che non scelgano per un corso anti fumo, che invece e'
offerto gratis. Quella di Delray non e' la prima amministrazione
locale ad adottare questo tipo di politica, e in alcuni casi,
come a Hollywood, in California, i dipendenti sorpresi a fumare
vengono licenziati in tronco.
