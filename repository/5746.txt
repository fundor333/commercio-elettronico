#titolo Bersani studia superministro sviluppo, no Monti a Tesoro  - Politica
di Cristina Ferrulli 
 Nomi non ne fa un po' per scaramanzia, un po' per evitare anzitempo guerre di potere. Ma Pier Luigi Bersani sta studiando la struttura del futuro governo, pesi e funzioni dei ministri-chiave. "Tra il premier e il ministro dell'Economia ci deve essere una buona comunicazione altrimenti ci sono problemi", mette in chiaro il leader Pd, descrivendo l'identikit di un rapporto fiduciario che difficilmente porterebbe a Mario Monti mentre, a quanto si apprende, Bersani punterebbe ad un altro bocconiano, il direttore generale di Bankitalia Fabrizio Saccomanni.     In questa "strana" campagna elettorale, molto influenzata dall'ondata grillina, i partiti si guardano bene dal fare nomi di futuri governi e dall'alimentare toto-nomi che diano l'impressione di una spartizione anticipata di potere. Non è un caso che Bersani, per parlare oggi a Cagliari del futuro esecutivo, parla di "un governo di combattimento" che venga incontro alla "rabbia, alla disillusione" della gente "provata" dalla crisi. 
 Per quanto riguarda il centrosinistra, inoltre, molto dipenderà dal tipo di vittoria, se piena o "azzoppata" al Senato. E da quanto peserà, se alla fine si farà, l'intesa con i centristi e con il Professore. Le indiscrezioni, che parlano da settimane di un ruolo di Pier Ferdinando Casini come presidente del Senato, lasciano intendere un ingresso dei centristi in maggioranza ma non nel governo. Un modo anche per evitare tensioni con Nichi Vendola, che vede come il fumo negli occhi una collaborazione al governo con Monti.  
