#titolo ANALISI: Coffee break da Pericle Fazzini - Diario Vaticano
Il camerlengo Tarcisio Bertone, il decano Angelo Sodano e il segretario del collegio cardinalizio Lorenzo Baldisseri al tavolo della presidenza. 142 cardinali presenti, di cui 103 elettori. Preghiera, giuramento sul segreto, informazioni e adempimenti formali, 13 interventi liberi. Ma soprattutto il coffee-break. Non è irrilevante, né irriverente - soprattutto ricordando l'esperienza dei sinodi e prima ancora quella del Concilio - considerare l'importanza della pausa caffé per i cardinali riuniti in Congregazione, prima del conclave che dovrà eleggere il successore di Benedetto XVI. 
 Questa occasione informale, al mattino, nella prima Congregazione, è durata oltre mezz'ora, e si è svolta nell'aula Paolo VI, la sala con sulla parete di fondo la Resurrezione di Pericle Fazzini, la grande scultura che si vede alle spalle dei papi durante le udienze generali. Il collegio cardinalizio, che qualcuno ancora definisce il club più esclusivo del mondo, si compone di 207 membri, 117 di loro avrebbero diritto a votare per il nuovo papa, ma due hanno già annunciato che non parteciperanno, uno indonesiano, per malattia, l'altro, lo scozzese O'Brien, per opportunità, viste le sue recenti ammissioni di "comportamenti inappropriati", negli anni Ottanta, nei confronti di alcuni seminaristi. 
 A parte i porporati di curia, che si conoscono e si frequentano, gli altri vengono da differenti paesi, situazioni socioeconomiche ed ecclesiali, qualcuno è inesperto dei meccanismi "romani", sicuramente non tutti conoscono neppure le facce di tutti. E questo non vale solo per i cardinali di più fresca nomina, creati da papa Ratzinger lo scorso novembre, ma per tutto il collegio. Così, il coffee break diventa un momento ancora più libero e spontaneo nelle Congregazioni - già pensate come occasione di scambio, dialogo e confronto sulla situazione della Chiesa - per confrontare stati d'animo, impressioni, preoccupazioni, affrontare alcuni dei temi di maggior interesse, capire se l'interesse è uguale per tutti, le priorità coincidono. 
 Di temi da affrontare anche informalmente, i cardinali ne avrebbero a volontà: dal citatissimo dossier su Vatileaks, alle persecuzioni dei cristiani, dalla sempre invocata riforma della curia, al rapporto con le altre religioni o confessioni cristiane. E che sarà del fascicolo sui lefebvriani, dei processi canonici di Giovanni Paolo II e Pio XII? Dalle prime indiscrezioni sembra comunque che oggi la principale preoccupazione dei cardinali nelle Congregazioni, tra mattina e pomeriggio, sia stata cosa fare per prepararsi al conclave. Come tutti vincolato al segreto sui contenuti degli incontri, padre Federico Lombardi si è sbilanciato nel descrivere il clima sia dei lavori della Congregazione che degli scambi del coffee break. 
 Per la Congregazione il portavoce vaticano parla di "atmosfera di grande serenità, costruttività, desiderio di partecipare attivamente e lucidamente". Della pausa caffé sottolinea il significato per contatti e scambi non solo in assemblea. "Annusarsi" anche un po', per i porporati, può essere importante, se non altro per non trovarsi nella situazione vissuta nel '78 dal card. Casariego, che sentendo il nome di Wojtyla alla lettura degli scrutini chiedeva a Siri, 'ma chi è questo Botiglia?"."Ora sa chi è Botiglia", avrebbe poi detto, al baciamano post-elezione, Giovanni Paolo II all'imbarazzatissimo Casariego.  
