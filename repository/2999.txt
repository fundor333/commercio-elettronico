#titolo Convegno Federalberghi a Rhex rimini,meno burocrazia  - Nelle Regioni - In Viaggio
  - BOLOGNA - 'L'insostenibile pesantezza della burocrazià. E' il titolo del convegno promosso da Federalberghi Emilia-Romagna con il supporto di Federalberghi nazionale che  è stato il primo appuntamento di 'Rhex', il salone di Rimini Fiera che fino al 26 febbraio mette in vetrina il comparto Hotellerie-Restaurant-Café. 
Punto di partenza è stato uno studio che ha analizzato i tanti adempimenti richiesti alle imprese alberghiere: dall'autorizzazione all'apertura, alla sicurezza alimentare, dalla messa a norma degli impianti alle comunicazioni per la Pubblica Sicurezza. 
Un panorama normativo che si traduce in un carico di lavoro e di costi che grava sugli imprenditori. "La semplificazione negli adempimenti che noi chiediamo - ha spiegato Alessandro Giorgetti, presidente regionale Federalberghi che ha partecipato all'incontro insieme a Patrizia Rinaldis, presidente associazione italiana albergatori di Rimini e ad Alessandro Nucara, direttore generale Federalberghi nazionale - può essere fatta a costo zero da parte delle Amministrazioni, mentre per gli albergatori rappresenterebbe un risparmio di tempo da poter meglio dedicare all'accoglienza dei clienti". 
La proposta di Federalberghi è che gli adempimenti possano essere alleggeriti anche con piccoli interventi operativi (tecnologia, unificazione degli interlocutori, ecc.), per i quali gli stessi albergatori coinvolti nello studio hanno formulato delle proposte.  
