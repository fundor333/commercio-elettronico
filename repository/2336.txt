#titolo Un bioreattore per coltivare le cellule - Tecnologie - Scienza&Tecnica
  Ha ricreato in vitro un ambiente fisiologico simile a quello embrionale, in cui possono essere coltivate cellule, o frammenti di tessuti, con la possibilità di controllare il differenziamento delle staminali. E' l'idea di Giovanni Vozzi, docente di Bioingegneria industriale e ricercatore del Centro 'Piaggio' dell'Università di Pisa, che insieme ai suoi collaboratori Gianni Orsi e Carmelo De Maria, ha sviluppato un bioreattore denominato 3D Gradient Maker (o 3D Embryo) che sarà presto commercializzato. 
"La possibilità di studiare cellule e tessuti in vitro - spiega Vozzi - è uno dei più grandi strumenti per lo sviluppo di tecnologie farmaceutiche e per la comprensione della maggior parte dei fenomeni fisiologici del corpo umano. Basandoci su queste considerazioni, abbiamo messo a punto un bioreattore capace di ricreare nello spazio tridimensionale un gradiente di concentrazione modulabile in modo da simulare al meglio l'ambiente embrionale".  
L'apparecchio permette di realizzare matrici tridimensionali che, sottolinea il ricercatore, "sono molto importanti dal punto di vista della ricerca perché studi recenti hanno evidenziato che, modulando le proprietà meccaniche del substrato di adesione cellulare si può controllare il differenziamento delle cellule staminali". 
La commercializzazione del prodotto permetterà la sperimentazione dei farmaci e per la ricerca nei settori dei biomateriali e della medicina rigenerativa, diventando un dispositivo biomedico capace di supportare la ricerca di base nel campo della embriogenesi e dello sviluppo dei tessuti.  
