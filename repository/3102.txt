#titolo 3 MILIONI PER EFFICIENZA RETE COMPUTER ALTOATESINA - Qualit√° Alto Adige
 
     (ANSA) - BOLZANO, 11 MAR - Ammonta a 3 milioni di euro lo
stanziamento garantito dalla Giunta provinciale per finanziare
il programma straordinario di investimenti per il settore delle
tecnologie informatiche. ''Entro la fine del 2014 - ha spiegato
il presidente Luis Durnwalder - i servizi informatici di
Provincia, Comuni e Azienda Sanitaria verranno migliorati dal
punto di vista dell'efficienza e del coordinamento''.
   Il progetto di riorganizzazione del settore It di tutte le
pubbliche amministrazioni che operano in Alto Adige risale alla
meta' del 2011. L'obiettivo e' quello di elaborare una strategia
unitaria fra Provincia, Comuni e Azienda Sanitaria, allo scopo
di incrementare efficacia ed efficienza delle risorse
disponibili anche tramite unificazione dei servizi e utilizzo
comune delle strutture esistenti. Oltre ad approvare il
programma annuale 2013 dell'Informatica Alto Adige (4,15 milioni
di euro), la Giunta provinciale ha anche dato il via libera
all'aumento di capitale necessario alla stessa Informatica Alto
Adige per attuare un programma straordinario di investimenti per
la riorganizzazione del settore It.
   In totale, l'investimento previsto e' di 3 milioni di euro, e
il progetto verra' portato avanti in stretta collaborazione tra
la societa' in house e la Ripartizione Informatica. Entro la
fine del 2014, con il diretto coinvolgimento di Comuni e Azienda
Sanitaria, si procedera' alla semplificazione dei sistemi in uso
e alla realizzazione di nuove soluzioni in grado di aumentare la
qualita' dei servizi offerti. ''Uno dei nodi principali - ha
commentato il presidente Luis Durnwalder - e' l'utilizzo di
sistemi informatici diversi, che non consentono ad alcuni
settori della pubblica amministrazione di comunicare tra di loro
in maniera efficace. Ci auguriamo che con questo progetto il
problema venga definitivamente risolto entro la fine del
prossimo anno''.(ANSA).
           

 
