#titolo Stanziati 5 milioni per la Città della Scienza - Ricerca e Istituzioni - Scienza&Tecnica
  "Stanziati e operativi i 5 milioni del Ministero delle Infastrutture e Trasporti per la ricostruzione". Così, con un tweet sul proprio profilo, il ministro dello Sviluppo Economico, Corrado Passera, annuncia lo stanziamento dei fondi del Ministero per la ricostruzione della Città della Scienza di Napoli. 
I 5 milioni sono stati stanziati e deliberati dal Cipe e sono già disponibili per i primi interventi a favore della Città della Scienza. 
Si tratta di fondi del Ministero delle Infrastrutture che Passera aveva già annunciato all'indomani del rogo. 
E' poi attualmente in corso un'attività di confronto tra Regione e ministero per la Coesione territoriale per la riprogrammazione di quella parte del Pac (Patto di azione e coesione) che riguarda la Campania da destinare proprio a Città della Scienza. Complessivamente l'intervento è programmato sui 150 milioni, 15 dei quali dovrebbero essere incanalati sugli interventi per la struttura museale di via Coroglio.  
