#titolo Claudia Cardinale - Protagonisti
dell'inviato Francesco Gallo 
 Al Lido un piccolo miracolo compiuto da un regista che ha ormai 104 anni, ovvero il portoghese Manoel de Oliveira che con 'O Gebo e a sombra', passato fuori concorso alla 69/a Mostra del Cinema di Venezia, parla per la prima volta di povertà. Interpretato da Michael Lonsdale, Claudia Cardinale, Jeanne Moreau accanto a Ricardo Trepa, Leonor Silveira e Luis Miguel Cintra, 'O Gebo e a sombra' è infatti, come lo stesso De Oliveira l'ha definita, una "storia sulla povertà e sull'onestà", derivata da una piece del 1923 dello scrittore Raul Brando. 
 Nessuna concessione alle immagini, ma macchina fissa sugli attori che, con il loro racconto, ti introducono in una storia piena di sfumature psicologiche e dalle mille letture. Protagonista il più onesto e mite dei contabili, Gebo (Lonsdale). Vive in una casa modesta insieme alla nuora Sofia (Leonor Silveira) e alla moglie (Cardinale). Lui sta lì a fare conti tutto il giorno mentre la moglie piange continuamente e si lamenta. Il fatto è che a questa storia manca un personaggio non da poco, ovvero Joao, lontano da anni da casa, figlio della coppia e marito di Sofia. Si capisce che questo figlio non è affatto un bravo ragazzo. Gebo lo sa, ma non vuole dirlo alla moglie perché sa che ne soffrirebbe troppo. Quando Joao torna a casa rivela la sua vera natura. Per lui vivere come il padre è da perdenti, il male vince sul bene e così non mancherà di rapinare i suoi stessi genitori, gettandoli ancora di più nella povertà e nella disperazione. "E' un film fatto in soli venticinque giorni - dice al Lido Claudia Cardinale -. Tutti in una stanza a lavorare con De Oliveira. Una bella esperienza anche perché il film parla di povertà e perché questa donna pensa solo a questo figlio che non vede e piange sempre". E ancora l'attrice: "De Oliveira ha un'energia pazzesca: prima di venire sul set, faceva nuoto prima di girare. Ammiro davvero questo artista che mi ha insegnato molto". Spiega invece Cintra, che nel film interpreta Chamico, un amico di Gebo: "C'é una distanza enorme tra la piece e il film. De Oliveira mi ha detto che oggi, vista la crisi, era necessario fare un film sulla povertà. Ed è quello che ha fatto".  
