#titolo A Cogne e Gressoney due 'Luoghi del Cuore' valdostani - Ambiente
  (ANSA) - AOSTA, 23 FEB - Nato nel 2003 per sensibilizzare sul valore del patrimonio artistico, monumentale e naturalistico italiano, il progetto 'I luoghi del Cuore', promosso dal Fondo ambiente Italia (Fai) e giunto alla sesta edizione, segnala due luoghi del cuore in Valle d'Aosta classificati tra i primi 100 a livello nazionale. 
In 23/a posizione, con 9.131 voti, e' presente la ferrovia del Drinc con le miniere di Colonna e Costa del Pino a Cogne, mentre l'alpeggio Cortlys-Sikken-Salzen a Gressoney-La-Trinite', gia' presente nel censimento 2010, si e' classificato in 87/a posizione con 2.092 voti. 
Il censimento, con cadenza biennale, prevede che i cittadini indichino online o tramite apposite cartoline i luoghi che sentono particolarmente cari e importanti e che vorrebbero fossero ricordati e conservati intatti per le generazioni future. L&#8217;appello e' volto alla difesa di tesori piccoli e grandi, piu' o meno noti, che occupano un posto speciale nella vita di chi li ha a cuore. 
Simbolo del passato minerario e siderurgico della Valle d'Aosta, la ferrovia mineraria Cogne&#8211;Acque Fredde, conosciuta anche come Ferrovia del Drinc, fu realizzata dalla societa' Cogne per lo sfruttamento delle miniere di ferro poste nei pressi dell'omonima localita' valdostana. In seguito alla chiusura delle miniere nel 1979 ne fu proposta la trasformazione in tranvia interurbana, ad uso turistico; tale intenzione tuttavia non si e' mai concretizzata. La linea aveva inizio in localita' Acque Fredde, nel comune di Gressan, punto terminale della teleferica proveniente da Aosta. Quindi la ferrovia imboccava la lunga galleria del Drinc, che sbucava nell'alta Val di Cogne; dopo un percorso a mezza costa intervallato da alcune brevi gallerie, giungeva a Cogne dove fu realizzato un ampio piazzale per lo smistamento delle merci, in prossimita' delle teleferiche dirette alle miniere Colonna e Costa del Pino. 
L'alpe Cortlys, invece, si trova ai piedi del ghiacciaio del Monte Rosa, sullo sfondo del ghiacciaio del Lys, tra la confluenza del torrente Salzen e la conca di Staffal, nel cuore di un paesaggio incontaminato. Considerata di fondamentale interesse scientifico e naturalistico ove e' possibile effettuare importanti studi sui cambiamenti climatici, la zona attualmente e' interessata dal progetto di realizzazione di una centrale idroelettrica privata osteggiata da un comitato secondo cui l'impianto sarebbe di grave pregiudizio per l'attivita' agricola dell&#8217;Alpe e per il turismo della zona. (ANSA).  
