#titolo Hawaii,livello record lava vulcano Kilauea - Natura - Ambiente&Energia
  ROMA, - Ha raggiunto un nuovo livello record il lago di lava in fusione all'interno del cratere sulla vetta del vulcano hawaiano Kilauea. Secondo le ultime rilevazioni, riporta la U.S. Geological Survey, ormai il magma e' solo  25 metri al di sotto del bordo esterno del cratere. 
Il calcolo e' stato effettuato attraverso vari strumenti, compresa una web-cam in azione 24 ore su 24, ma anche a occhio nudo si capisce che la situazione stia peggiorando sulla base dei bagliori arancioni visibili da lontano. E' dal 2008, da quando cioe' si e' verificata l'ultima eruzione, che la lava non si spingeva cosi' in alto. 
Il Kilauea - che in polinesiano significa nuvola di fumo - e' il piu' attivo dei cinque vulcani che formano l'isola di Hawaii. 
Il lago di fuoco nel cratere denominato Halema'uma'u era arrivato a 31 metri dal bordo a fine ottobre. Poi il livello era calato in seguito ad una diminuzione della pressione nel camino vulcanico. Alti e bassi, anche improvvisi, costituiscono la normalita' in vulcani come quello hawaiano e dipendono da una complessita' di fattori difficilmente prevedibili. In pratica occorrerebbe conoscere l'entita' della pressione nella intera camera magmatica che si trova molto al di sotto del cratere e che puo' trovare anche vie d'uscita alternative. 
I vulcanologi non sanno dire pertanto se la lava salira' ancora fino a fuoriuscire. Quanto sta avvenendo, sia pure con intensita' leggermente minore, e' avvenuto parecchie volte negli ultimi due o tre anni senza produrre effetti eruttivi.  
