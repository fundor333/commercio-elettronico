#titolo Bersani-Renzi accordo su dopo prof, divisi su primarie - Politica
di Teodoro Fulgione 
 L'unico che riesce a mettere d'accordo Pier Luigi Bersani e Matteo Renzi sembra Mario Monti, o meglio il 'dopo prof' a Palazzo Chigi. Per entrambi, infatti, l'esperienza del professore è stata necessaria, in parte anche positiva, ma dopo il voto servirà un governo politico. I due principali contendenti alle primarie di centrosinistra, con toni e modi diversi, assicurano lealtà a Monti che - spiega il segretario del Pd - "deve dontinuare a dare un contributo al paese". Ma - concordano - serve una "nuova agenda" politica. Sulle primarie lo scontro è però durissimo. Per Bersani le polemiche dei renziani sulle "regole" sono sbagliate. "Andremo ad armi pari", replica con fermezza. E con una metafora risponde agli 'inviti alla rottamazione' del sindaco di Firenze: "Abbiamo bisogno di foglie nuove - dice - ma le foglie nuove vengono dalle radici solide". Bersani interviene da Bettola, il suo paese natale, dove lancia la sua campagna per le primarie basata tutta sul ritorno alle origini (le radici) ed "alla vita reale" per "rompere il muro che c'é tra la politica e la gente". Renzi da Salerno, dove è in tour con il camper, boccia il manifesto di centrosinistra, giudicandolo "generico", e risponde a stretto giro al segretario: "Per far spuntare foglie nuove è necessario potare i rami secchi, perché ammazzano l'albero". E' un botta e risposta che, complici le trasmissioni tv della domenica pomeriggio, continua tutto sul binario 'botanico-bucolico'. Tocca a Bersani che precisa che "a decidere quali siano i rami secchi da tagliare non è uno solo". Insomma, la tensione tra segretario e sindaco non si attenua, malgrado le rassicurazioni dei due ("non è una guerra", dice Renzi; "Ci saranno competitori, non avversari", garantisce Bersani). Ma con l'avvicinarsi delle primarie promette scintille. Entrando nel merito dei programmi, Bersani da un lato apre al dialogo anche con "chi non ha sostenuto il governo Monti". Ma allo stesso tempo il segretario Pd rifiuta le critiche e "le continue analisi del tasso di montismo nel sangue" dovute alla assenza dell'agenda Monti nel manifesto di centrosinistra. Bersani vuole anche rassicurare l'Udc. "La nostra posizione é chiarissima - spiega - Casini legga bene le carte. Noi manderemo avanti il meglio dell'esperienza" Monti. Parole che sembrano rivolte anche a chi nel partito mugugna perché teme un "appiattimento verso le posizioni di Vendola". Tra questi c'é l'ex Margherita, Beppe Fioroni, preoccupato che "Vendola voglia riprodurre l'errore del 1994 quando la gioiosa macchina da guerra si spiaggiò sulle rive della sconfitta". "Io lavoro perché Bersani, vinte le primarie, si allei con Casini, Montezemolo, i ministri del governo Monti - dice - e perché trovi in Mario Monti un direttore d'orchestra". Dal canto suo, Vendola sbatte ancora una volta la porta in faccia a Casini: "Chi ha impedito la modernizzazione dell'Italia - spiega - non può essere convocato tra i protagonisti di una stagione di cambiamento". Immediata arriva la replica di Casini: "Anche oggi Vendola insulta me e le mie idee. Non rispondo - sottolinea - Deve essere chiaro a tutti chi è colui che si propone di governare il Paese"  
