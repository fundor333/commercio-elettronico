#titolo Mare: 'riviera reattiva', progetto per nuovo turismo Marche - Ambiente e Pesca - Mare
  (ANSA) - GABICCE MARE (PESARO URBINO), 25 GEN - ''Uscire dalla logica della rappresentazione individuale e localistica, avviando simmetrie forti in club di prodotto, per entrare da protagonisti nel mercato turistico globale''. E' il messaggio lanciato dal presidente della Regione Marche e assessore al Turismo Gian Mario Spacca, che oggi a Gabicce mare ha preso parte all'incontro 'Trame urbane: la citta' del mare' per la presentazione del progetto Riviera reattiva. 
''La Regione - ha detto - ha scommesso sul turismo, puntando a farne il nuovo motore di sviluppo da affiancare a quello tradizionale manifatturiero. La nostra forza sono le bellezze paesaggistiche, e qui a Gabicce ne abbiamo un esempio straordinario, l'eccezionale dotazione di beni culturali, la tradizione agricola, le ricchezze ambientali. Per avere successo, questa strategia ha bisogno di concretezza e progettualita'''. 
 Il progetto Riviera reattiva ''ridisegna la trama urbana in un rapporto piu' stretto con il mare. Gabicce, cosi' come San Benedetto, il Conero e Senigallia, che hanno avviato riflessioni originali sulla riqualificazione del proprio waterfront, si stanno distinguendo per concretezza e funzionalita' di visione''.(ANSA).  
