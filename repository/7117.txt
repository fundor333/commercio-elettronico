#titolo Fairtrade, crescono piccoli produttori (+13%)  - Distribuzione - Terra&Gusto
  - MILANO - Crescono le organizzazioni coinvolte nel movimento Fairtrade ed aumentano i benefici per i produttori e i volumi di prodotto commercializzati nel mondo. Questa la fotografia del sistema globale che emerge da un rapporto diffuso da Fairtrade International, l'organizzazione internazionale responsabile dello sviluppo degli standard del commercio equo.  
I produttori di Asia, Africa e America Latina coinvolti nel sistema Fairtrade sono stati il 13% in più rispetto all'anno precedente: 1,24 milioni alla fine del 2011, raggruppati complessivamente in 991 organizzazioni di 66 paesi nel mondo.  
La maggior parte, poco più di 1 milione, fa parte del sistema in qualità di membro di una cooperativa e l'aumento più significativo riguarda i produttori di zucchero, grazie all'ingresso nel sistema di organizzazioni con sede nelle isole Mauritius e in Guyana.  
Aumentano - secondo una nota - anche le entrate percepite dai piccoli produttori grazie alle vendite di materia prima Fairtrade: +30% nel 2011 rispetto all'anno precedente. In parallelo cresce anche il margine di guadagno aggiuntivo assicurato alle organizzazioni per incentivare progetti di sviluppo: 61,1 milioni di euro per il periodo in considerazione (+26% sull'anno precedente).  
