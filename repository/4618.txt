#titolo Premiata la medicina rigenerativa - Biotech - Scienza&Tecnica
  E' un Nobel alla medicina del futuro, quello assegnato al britannico John Gurdon e al giapponese Shinya Yamanaka. In epoche diverse e lavorando con strumenti differenti, i due ricercatori rappresentano le tappe cruciali del percorso che in poco più di mezzo secolo ha aperto le porte alla possibilità di far "viaggiare nel tempo" le cellule, facendole tornare immature. 
Un traguardo che segna una profonda rivoluzione nella conoscenza delle cellule, il cui destino non è segnato una volta per tutte. Vale a dire che, contrariamente a quanto si è creduto fino a pochi decenni fa, il percorso di una cellula non é unidirezionale. Le ricerche premiate con il Nobel dimostrano che in particolari condizioni una cellula può tornare "bambina" e immatura anche quando è ormai adulta e specializzata per essere una cellula della pelle o del cervello. Si aprono quindi scenari completamente nuovi, con la possibilità di rigenerare cellule tessuti deteriorati da lesioni o malattie: è la cosiddetta "medicina rigenerativa". 
Il britannico Gurdon, 78 anni, ha insegnato Biologia Cellulare nell'università di Cambridge e attualmente, sempre a  Cambridge, dirige l'istituto che porta il suo nome. Usando aghi e minuscole pinze, nel 1962 ha eseguito il primo intervento di chirurgia cellulare su uova di rana. Il suo esperimento è stato il primo a rompere quello che allora era un dogma della biologia, ossia che il destino di una cellula era scritto una volta per tutte. La ricerca era stata accolta inizialmente con scetticismo, ma negli anni si sono succeduti molti esperimenti che ne hanno dimostrato l'attendibilità. 
A 40 anni di distanza il giapponese Yamanaka, 50 anni, nell'università di Kyoto ha compiuto un passo in avanti lungo la strada aperta da Gurdon. I suoi strumenti erano indubbiamente più sofisticati: virus resi inoffensivi e usati come navette per trasportare nelle cellule cocktail di geni capaci di spingere le cellule a riprogrammarsi. In questo modo ha ottenuto le cellule staminali pluripotenti indotte (Ips). 
Grazie a queste ricerche sono stati riscritti i libri di biologia cellulare e, come ha detto recentemente Yamanaka in occasione di una sua visita in Italia, "le possibili applicazioni delle Ips sono molte, ma questa tecnologia è ancora agli inizi, dobbiamo lavorare ancora molto duramente per realizzare le prime applicazioni nello studio di nuovi farmaci e in campo medico". 
Da alcuni considerato un riconoscimento all'approccio che privilegia la ricerca sulle staminali adulte rispetto alle embrionali, il Nobel assegnato alle tecniche di riprogrammazione cellulare sancisce piuttosto l'importanza fondamentale della medicina rigenerativa. Basti pensare che alla possibilità di prelevare cellule da persone colpite da una malattia e di utilizzarle come un laboratorio unico per studiare da vicino la malattia, con un dettaglio senza precedenti.  
