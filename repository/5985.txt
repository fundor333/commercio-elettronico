#titolo Petraeus si scusa con il Congresso - Mondo
L'ex direttore della Cia, David Petraeus, si è scusato con il Congresso per lo scandalo che lo ha travolto e costretto alle dimissioni, negando che queste ultime siano collegate alla gestione del caso Bengasi. Lo ha fatto nel corso di una dichiarazione in Commissione Servizi della Camera durata una ventina di minuti. 
 David Petraeus ha anche puntato il dito sui vertici delle altre agenzie di intelligence federali, accusandole di aver modificato il primo rapporto Cia sui fatti di Bengasi in cui già si parlava di attacco terroristico. Lo ha riferito un parlamentare che ha assistito all'audizione dell'ex direttore della Cia in Congresso. Entrato in Commissione da una porta secondaria per sfuggire alla folla di giornalisti, fotografi e operatori televisivi, Petraeus - raccontano alcuni parlamentari presenti all'audizione a porte chiuse - è apparso dispiaciuto, ma forte, molto professionale e concreto nell'esporre la sua versione su come andò l'11 settembre a Bengasi, attenendosi ai fatti e senza divagazioni su altre questioni. A parte il breve riferimento allo scandalo fatto all'inizio della testimonianza per scusarsi.Petraeus - secondo quanto riferito da alcuni parlamentari presenti all'audizione a porte chiuse della Commissione Servizi della Camera - ha spiegato come fu subito chiaro alla Cia che l'attacco al consolato americano di Bengasi non fu dovuto alle proteste in reazione a un film anti-islamico prodotto negli Usa, ma ad un attacco sferrato da milizie islamiche legate ad al Qaida. Alcuni parlamentari democratici hanno quindi messo in evidenza come l'ambasciatrice americana all'Onu, Susan Rice - accusata dai repubblicani di aver nascosto la verità - parlò di manifestazione spontanea degenerata semplicemente basandosi sui primi 'talking points' che furono diffusi dall'intelligence, quelli che Petraeus ora dice furono modificati. 
 SU BENGASI NO INTERFERENZE CASA BIANCA  - "Nessuna interferenza della Casa Bianca": così l'ex direttore della Cia, David Petraeus, nel corso della testimonianza al Congresso, ha contestato l'ipotesi che l'amministrazione Obama sia intervenuta per fuorviare l'opinione pubblica sulle reali cause dell'attacco al consolato Usa di Bengasi. Lo riferiscono alcuni parlamentari. Il parlamentare repubblicano Adam Schiff ha riferito come Petraeus, nel corso dell'audizione a porte chiuse, abbia chiaramente spiegato come ci fu un processo per elaborare una prima bozza di rapporto tra le varie agenzie di intelligence. "Ma nessun processo politico", aggiunge. "Ne venne fuori una valutazione che era la migliore possibile - spiega il parlamentare - senza compromettere informazioni classificate come segrete. I cambiamenti - ribadisce - furono fatti per proteggere informazioni segrete". Petraeus - racconta un funzionario dello staff del Congresso - avrebbe quindi affermato di non sapere chi abbia rimosso il passaggio in cui la Cia parlava di attacco terroristico condotto da militanti maghrebini di Anar al-Shariah e di al Qaeda. 
 PETRAEUS, NON HO PASSATO INFORMAZIONI SEGRETE -  "Mi sono macchiato di un comportamento disonorevole, ma non ho mai passato informazioni segrete a nessuno". Sono le prime parole di David Petraeus da quando è esploso lo scandalo che lo ha travolto per le sue relazioni con la sua biografa Paula Broadwell e la misteriosa intermediaria di Tampa Jill Kelley. Sulla condotta di Petraeus la Cia ha aperto un'indagine conoscitiva: "Rivediamo costantemente le nostre azioni, se ci sono delle conclusioni da tirare in questa vicenda lo faremo" spiega un portavoce della Cia. Il generale - secondo quanto riportato dai media Usa - si sarebbe sfogato con una giornalista televisiva che è riuscita a contattarlo e che più volte in passato lo aveva intervistato. Dal colloquio - raccontato dalla donna - viene fuori un uomo distrutto, ma determinato a spiegare come sono andate realmente le cose; e a difendersi da chi lo accusaa di aver messo a repentaglio la sicurezza nazionale. E' consapevole di averla combinata grossa - afferma Kyra Phillips di Hln Tv - e che questa vicenda rappresenta "un suo personale fallimento". Ha però confessato - prosegue Phillips - "di sentirsi fortunato di avere una moglie molto migliore di lui". Petraus però reagisce anche alle voci che parlano di dissapori negli ultimi giorni in cui è stato a capo della Cia. Uno scontro con i vertici del Pentagono e dei Servizi - scrive il Wall Street Journal - sulla versione da dare sui fatti di Bengasi, sull'attacco al consolato Usa costato la vita all'ambasciatore Chris Stevens e ad altri tre cittadini americani. Lui avrebbe voluto venire subito allo scoperto per spiegare le cose e diradare i sospetti sulla Cia, replicando a chi ha accusato l'agenzia di essere dietro a quanto accaduto. Per esempio per aver catturato alcuni miliziani ed aver provocato l'attacco che ha causato la tragedia. I superiori, però, lo avrebbero stoppato. Petraeus - stando al racconto della Phillips - negherebbe questa versione, sostenendo che le sue dimissioni nulla hanno a che fare col caso Bengasi. La sua verità comunque è attesa domani in Senato, dove il generale è atteso per una testimonianza sul caso. Le audizioni in Congresso per fare chiarezza sull'episodio di Bengasi sono già iniziate, e sono stati ascoltati il direttore ad interim della Cia, Michael Morell, il direttre aggiunto del Fbi, Sean Joyce, il segretario di Stato aggiunto, Patrick Kennedy, e il numero uno dell'antiterrorismo, Mattew Olsen. Domani - olte a Patraeus - sarà la volta del responsabile dei Servizi, James Clapper, mentre il segretario di Stato, Hillary Clinton, riferirà al Congresso il mese prossimo. Intanto il numero uno del Pentagono, Leon Panetta, ha avanzato al capo di stato maggiore delle forze armate, il generale Marin Dempsey, una richiesta senza precedenti: un test di moralità a cui dovranno essere sottoposti tutti gli ufficiali dell'esercito, dopo lo scandalo che ha travolto non solo il generale Petraeus ma anche il capo delle forze alleate in Afghanistan, il generale John Allen, la cui nomina a capo supremo delle forze della Nato è stata sospesa dal 'Commander in Chief', il presidente americano Barack Obama. Le vicende che hanno travolto l'esercito in questi giorni - ha affermato Panetta - "hanno il potere di minare la fiducia dell'opinione pubblica nei confronti del nostro sistema". Ecco dunque che con il test si cerca di ridare credibilità ad una istituzione un po' appannata.  
