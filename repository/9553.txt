#titolo Il Cnr firma la Convenzione di Berlino - Ricerca e Istituzioni - Scienza&Tecnica
  Il più grande ente pubblico di ricerca in Italia  condividerà le sue ricerche. Il presidente del Consiglio nazionale delle ricerche (Cnr) Luigi Nicolais ha infatti sottoscritto la Dichiarazione di Berlino (Berlin Declaration on Open Accesss to Knowlwdgw in the Sciences and Humanities) aderendo così ai principi dell'accesso aperto agli studi finanziati con fondi pubblici. Una firma che mira a favorire la crescita culturale ed economica del Paese.  
''Con questo atto - si legge in una nota - il Cnr si impegna ad assicurare il massimo accesso al patrimonio informatico prodotto dalle attività di ricerca dell'Ente: i risultati della ricerca saranno diffusi sia attraverso le modalità tradizionali di pubblicazione, sia attraverso i nuovi strumenti informativi aperti, propri delle tecnologie di informazione e comunicazione, che consentono di mettere a frutto più efficacemente i principi dell'open access''.  
La Dichiarazione di Berlino definisce infatti  l'accesso aperto come una ''strategia essenziale per garantire la diffusione e il riutilizzo dei risultati della ricerca da parte della comunità scientifica e della società civile''. 
Anche se la condivisione in rete comporterà un ulteriore sforzo per rendere immediatamente fruibili i risultati degli studi,secondo Nicolais ''l'attuazione dei principi dell'accesso aperto può senza dubbio favorire la crescita culturale ed economica del Pese''. Non solo. Grazie a questa firma il Cnr entrerà a pieno titolo nel panorama delle più importanti istituzioni attivamente impegnate nella realizzazione di politiche di libera circolazione della conoscenza.  
