#titolo Fantasia al lavoro, 'il futuro nelle mani' - Cultura e Tendenze
TORINO - L'arte, le citta', le persone, infine il lavoro e i mestieri. In particolare l'artigianato, un settore fondamentale per l'economia italiana che negli ultimi decenni ha vissuto momenti difficili e che ora sta diventando nuovamente una prospettiva per i giovani.    Esperienza Italia celebra alle Officine Grandi Riparazioni di Torino (17 marzo - 20 novembre) la fantasia italiana al lavoro, l' artigianato, con ''Il futuro nelle mani. Artieri domani'', una mostra-laboratorio curata dallo storico e critico di arti applicate Enzo Biffi Gentili.    Quello che traccia e' la prospettiva di un nuovo lavoro ''artigiano metropolitano'' ispirandosi alle ''Esposizioni internazionali delle industrie e del lavoro'', organizzate nel capoluogo piemontese nel 1911 e nel 1961 per celebrare il cinquantenario e il centenario dell'Unita' d'Italia.    La rassegna si snoda lungo tre sezioni espositive, con la figura centrale dell'artiere, che e' artigiano, ma anche artista, ovvero colui che sa fare e al tempo stesso creare.    ''Il tunnel del treno fantasma'' si concentra sull'artigianato sofisticato che e' oggi rappresentato dal lavoro digitale. ''Le nuove officine'' documentano invece il ''genio italiano nel mondo'' con laboratori, idee e prodotti di architetti, artisti e artieri di fama e di giovani creativi. Chiude ''La galleria delle botteghe'', un supermercato delle arti e dei mestieri occupato a rotazione da quella che viene considerata ''l'eccellenza dell'eccellenza artigiana'' italiana. Qui i visitatori posso anche acquistare capi d'opera nell'arte ceramica, tessile, vetraria e oggetti di design autoprodotto.  
