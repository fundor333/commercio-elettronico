#titolo Venezia: bilancio 2012 centro maree, 2 picchi sopra 140 cm. - Ambiente e Pesca - Mare
   (ANSA) - VENEZIA, 5 GEN - L'Istituzione Centro Previsioni e Segnalazioni Maree di Venezia ha reso noti i dati sull'andamento mareografico del 2012: il bilancio elenca 103 casi di marea eguale o superiore a +80 cm; 8 casi di marea eguale o superiore a +110 cm, di cui due sopra i +140 cm; 6 casi di marea inferiore a -50 cm. 
 La punta massima annuale di marea è stata registrata l'11 novembre alle ore 9.25 con un livello di 149 cm; la punta minima il 10 marzo alle ore 17.50 con meno 56 cm. Un dato piuttosto singolare: in due occasioni il livello di 80 cm è stato superato da una punta minima di marea, il 1 novembre alle ore 6.45 con 117 cm e il 2 novembre alle ore 7.10 con 83 cm. Il livello del medio mare, calcolato sui valori orari, è risultato intorno ai 29.5 cm sullo zero mareografico di Punta della Salute, lievemente superiore ai 29.1 cm del 2011, ma nettamente inferiore a quelli degli anni precedenti (40.1 cm nel 2010, 33.2 nel 2009): rimane comunque ancora piuttosto elevato, anche se il livello medio della pressione atmosferica, di 1014.8 HPa, inferiore ai 1016.7 del 2011, poteva far pensare a un aumento più significativo. Rilevante il dislivello tra i valori mensili: 7.3 cm a marzo (tra i più bassi degli ultimi anni) e 46.5 a novembre. Il dato conferma un trend di elevazione del livello, che negli ultimi dieci anni ha avuto una media di 28.8 cm, dovuti quasi tutti (salvo uno scarto minimo causa subsidenza, cioé l'abbassamento del suolo) all'eustatismo, cioé all'innalzamento del livello del mare, come documentato dall'eguale andamento del caposaldo di Trieste. Quanto alle alte maree, va rilevato che quelle eguali o superiori a 80 cm furono 60 nel 2011, ma 202 nel 2010 e 125 nel 2009, quelle eguali o superiori a 110 cm furono soltanto una nel 2011 ma 18 nel 2010 e 16 nel 2009. Il 2012 rimarrà comunque nella memoria, dopo un anno di assoluta tranquillità - le sirene non hanno suonato dal 16 febbraio 2011 al 27 ottobre 2012, cioé per venti mesi - per i due eventi ravvicinati di marea eccezionale, superiori a 140 cm, i 143 cm del 1 novembre (con un contributo meteorologico di 111 cm, al quinto posto nella graduatoria storica) e i 149 cm dell'11 novembre (al sesto posto nella graduatoria delle maree eccezionali): ma neppure questo è un primato assoluto perché due eventi di marea superiori a 140 cm nello stesso anno si erano già verificati nel 1979 e nel 2009.(ANSA).  
