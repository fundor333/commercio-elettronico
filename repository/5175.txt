#titolo Sclerosi: Aism, sfida forme progressive e' su terapie - Speciali ed Eventi - Salute e Benessere
     (ANSA) - ROMA, 10 OTT - Le forme progressive della sclerosi multipla, che affliggono oltre 25mila dei 65mila malati in Italia, sono ancora orfane di terapie e rappresentano la sfida maggiore da vincere per la ricerca. Ne e' convinto Marco Salvetti, ricercatore Aism e responsabile del Centro neurologico di terapia sperimentale dell'Ospedale Sant'Andrea Universita' La Sapienza di Roma. 
   ''Negli ultimi anni - spiega il neurologo - la ricerca ha fatto grossi progressi, per una volta concreti, con le forme remittenti della sclerosi multipla, ma per le forme progressive non c'e' assolutamente niente e c'e' invece una differenza sostanziale in termini di terapie''. Attualmente, sottolinea, ''il bisogno piu' forte e' proprio quello di cercare una cura anche per queste forme''. 
   ''La forma secondariamente progressiva - aggiunge - viene sviluppata dalla maggioranza dei pazienti dopo una decina d'anni della malattia. Poi ci sono le forme primariamente progressive, quelle che esordiscono subito, che rappresentano il 10% del totale''. 
   Ecco perche', sottolinea Salvetti, l'Associazione italiana sclerosi multipla (Aism) si impegna a ''trovare risorse anche per questo fronte della ricerca senza toglierle al resto o alla parte assistenziale. Iniziative come 'Una mela per la vita' - ricorda il ricercatore - sono fondamentali'' per la raccolta di fondi. 
   Attraverso la fondazione Fism, l'Aism al momento sostiene 33 progetti di ricerca dedicati alle forme progressive della sclerosi multipla con un investimento complessivo di oltre 5 milioni di euro. Un progetto ''ambizioso'', prosegue Salvetti, che viene portato avanti nell'ambito dell'International Progressive Multiple Sclerosis Collaborative (Ipmsc). Quest'istituto, che unisce le forze delle piu' importanti associazioni promotrici della ricerca sulla sclerosi multipla nel mondo (Italia, Usa, Canada, Regno Unito e Olanda) e della Federazione Internazionale, ha il compito di coordinare l'identificazione di nuovi bersagli terapeutici e di canalizzare su questi le risorse internazionali. Cinque le aree di ricerca che l'Ipmsc ha indicato come prioritarie: lo sviluppo di modelli sperimentali di sclerosi multipla progressiva; l'identificazione di potenziali nuovi bersagli terapeutici; lo sviluppo di nuovi marcatori della progressione della malattia e il disegno di studi clinici sempre piu' personalizzati alla valutazione dell'effetto sulla progressione. Infine attenzione alla ricerca riabilitativa. 
   ''Individuate queste macro aree di intervento - precisa Salvetti - il panel di esperti si riunira' in due workshop, il primo a inizio novembre a Londra e il secondo nel 2013 a Milano, per emanare un bando mondiale di ricerca a avere progetti che abbiano anche un piano 'temporale' di svolgimento, che portino quindi a risultati concreti in un periodo di tempo prestabilito''.   
