#titolo Italia 150: e-r; on line sito 'uomini e donne dell'ottocento' - Italia 150
  Le lezioni popolari 'a cielo aperto' in Piazza Maggiore a Bologna di Quirico Filopanti; l'impegno sociale del medico garibaldino fidentino Luigi Musini; il coraggio di Don Giovanni Verità, il sacerdote di Modigliana che nascose Giuseppe Garibaldi in fuga dagli Austriaci; la rocambolesca evasione dal carcere di Mantova di Felice Orsini, nato a Meldola, l'autore del fallito attentato a Napoleone III; la 'fede' repubblicana e mazziniana di Aurelio Saffi, uno dei fondatori del municipalismo democratico emiliano-romagnolo. E ancora: la straordinaria popolarità e il 'martirio' del sacerdote bolognese Ugo Bassi; le barricate durante la battaglia della Montagnola a Bologna di Carolina Pepoli Tattini, nipote di Gioacchino Murat; il successo londinese di Antonio Panizzi 'Italian Patriot. Principal Librarian', come recita l'epigrafe nella Reading Room del British Museum, di cui fu direttore. Sono alcuni dei protagonisti del Risorgimento emiliano romagnolo, cui è dedicato il sito 'La storia e le storie. Uomini e donne dell'Ottocento in Emilia-Romagnà, curato e realizzato dall'Agenzia Informazione e Ufficio stampa della Giunta regionale e dall'Istituto per i Beni Culturali della Regione Emilia-Romagna, in collaborazione con il Museo Civico del Risorgimento di Bologna e Lepida Tv. Consultabile sul portale della Regione all'indirizzo  http://risorgimento.regione.emilia-romagna.it , 'La storia e le storie' racconta la vita e le idee di alcune tra le figure più significative del nostro Risorgimento. Tra gli altri non potevano mancare Luigi Minghetti, ministro e presidente del Consiglio dell'Italia unita; Luigi Carlo Farini, stretto collaboratore di Cavour; Giuseppe Compagnoni, l"inventoré del Tricolore; Ciro Menotti, uno dei protagonisti della congiura estense a Modena. Ciascuna biografia è corredata da un' intervista video, una galleria di immagini, approfondimenti e audio di citazioni e letture. I contributi video sono di: Roberto Balzani, Marco Cattini, Maurizio Festanti, Fausto Fiorentini, Fiamma Lenzi, Alberto Malfitano, Giuseppe Martini, Alberto Melloni, Elena Musiani, Antonio Patuelli, Alberto Preti, Roberto Spocci, Fiorenza Tarozzi, Angelo Varni. 'La storia e le storie' si inserisce tra le iniziative della Regione per i 150 anni dell'Unità d'Italia e rappresenta la prima tappa di un lavoro aperto ai contributi di cittadini, scuole e associazioni che potranno segnalare e inviare materiale su altri personaggi significativi del nostro Ottocento, all'indirizzo: risorgimento@regione.emilia-romagna.it.   
