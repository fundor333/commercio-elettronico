#titolo Esplode cassonetto, notte movimentata a Rapallo  - Speciale Amministrative 2012
Notte movimentata a Rapallo, dove si vota per il rinnovo del sindaco: nel corso della notte sono stati bruciati, in tre distinti episodi, due auto della polizia municipale e tre cassonetti dei rifiuti, uno dei quali in prossimità di un seggio elettorale. Quest'ultima circostanza ha creato allarme, tanto più che l'incendio è scaturito in seguito a una forte esplosione, come se si trattasse di una bomba carta. Di certo il 'botto', verificatosi intorno alle 4 del mattino, è stato molto forte e ha svegliato i residenti nella zona. In precedenza altri due cassonetti erano stati dati alle fiamme intorno all' 1:50, in via Costaguta, mentre mezz'ora dopo erano state incendiate due auto della polizia municipale, parcheggiate presso la sede del comando, in un luogo chiuso al pubblico. In questo caso è stato accertato che l'attentatore ha usato del liquido infiammabile, versandolo sul cofano delle due auto. Infine intorno alle 4 del mattino il terzo incendio, in via Don Minzoni, proprio di fronte ad un seggio elettorale, dove è stato dato alle fiamme il cassonetto dei rifiuti dentro al quale si è verificata l'esplosione. A spegnere quest'ultimo rogo hanno contribuito per primi alcuni finanzieri che erano presenti all'interno del seggio elettorale. Sono stati loro, insieme ad alcuni residenti a udire il boato e a dare l'allarme. Le fiamme sono poi state spente dai vigili del fuoco di Rapallo. Da parte di Polizia e Carabinieri sono in corso indagini per accertare la causa dell'esplosione. Nei giorni scorsi a Rapallo vi erano stati altri incendi di contenitori dei rifiuti. Pochi giorni fa, invece, in piazza delle Nazioni un rogo doloso aveva distrutto un camion di un commerciante di frutta e verdura. L'episodio di Rapallo ha creato allarme anche perché si è verificato poco prima di un altro episodio poco chiaro: davanti ad un seggio elettorale di Sestri Ponente è stato trovato un plico sospetto. Come prevedono le procedure di sicurezza in questi casi, è stato segnalato ai carabinieri, che sono intervenuti con gli artificieri. Il seggio è stato fatto evacuare, la strada chiusa al traffico, e il plico è stato aperto con l'utilizzo di un robot. Dentro vi erano solo fogli di giornale. Solo allora è stato dato il permesso alle persone di rientrare e di riprendere le normali operazioni di voto  
