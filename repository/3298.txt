#titolo Germania - Elezioni 2013
Nelle analisi politiche sulle elezioni italiane, in Germania, ricorre spesso ultimamente una parola usata con schiettezza: la parola e' ''Klugheit'', traducibile come ''senno'' e ''intelligenza''. I cugini tedeschi come sempre non fanno sconti, e a questo punto lo dicono in modo chiaro: il risultato delle urne – in elezioni ritenute ben piu' importanti del conclave che decidera' chi sia il nuovo Papa - e' ormai banco di prova della ''intelligenza'' e del ''senno'' degli italiani. Perche' il 24 febbraio, nella prospettiva della Germania, una prospettiva granitica che vede allineate classe dirigente (e cioe' politica, imprese, sindacati), media e opinione pubblica, e' in gioco col destino di Roma quello dell'Europa. Che, come scrive die Welt, rischia di fare passi indietro nella crisi, ''se gli italiani metteranno la crocetta sulla casella sbagliata''. Anche sull'errore sono tutti d'accordo: ha un nome, un cognome, una storia. L'errore e' votare per l'ex premier Silvio Berlusconi. Se il governo tedesco ha tentato di imparare la lezione francese, limitando il piu' possibile le esternazioni sulle preferenze di Berlino – chiaramente schierata con Mario Monti, unico profilo ritenuto all'altezza del momento, per le sue competenze e il suo prestigio internazionale – i commentatori politici sui media tedeschi hanno seguito con apprensione crescente il recupero nei sondaggi del cavaliere. E anche l'ascesa del ''politico-clown'' Beppe Grillo viene guardata con profonda perplessita'.  Il commento del giornale liberale die Welt e' in questo senso emblematico: ''Nella peggiore crisi che l'Italia abbia mai attraversato dal dopoguerra ad oggi'', scrive, Berlusconi e Grillo propongono come risposta del ''populismo a basso costo''. Il giudizio sull'ex premier italiano, che la stampa da queste parti continua ad associare comunque al bunga bunga, e' altrettanto netto: ''E' una pessima battuta sostenere come fa lui che sia il piu’ autorevole in Europa. Nessuno fa affidamento sulla parola di Silvio Berlusconi’''. Se l'Italia dovesse dunque premiare questi populisti ‘’nessuno potrebbe spiegare in Europa ai suoi cittadini perche' si dovrebbe salvare un popolo che in gran parte ha votato nonostante le molte cattive esperienze’’ nella direzione sbagliata. L'appello e' dunque all'intelligenza e al senno degli italiani, perche' non distruggano il loro Paese. Parole che riflettono lo sbigottimento dell'opinione pubblica di fronte alle 'tentazioni' italiane. Un atteggiamento nel quale, chi vive in Germania, s'imbatte ogni giorno: prendendo un taxi, come scambiando due parole con qualsiasi amico del luogo. ‘Come e' possibile avere ancora fiducia in Silvio Berlusconi?’, e' la domanda, declinata in tutta una gamma di variabili, che vanno dal garbo alla palese presa in giro. Angela Merkel si e' tenuta il piu' distante possibile dalle elezioni italiane.  Dopo l'esperienza del voto francese, dove l’appoggio dichiarato della cancelliera ha avuto l'effetto di penalizzare l'amico Nikolas Sarkozy, e alla luce della campagna antitedesca promossa da Berlusconi, la cancelliera ha scelto il silenzio. Il suo portavoce Steffen Seibert ha detto a chiare lettere in piu' occasioni di rispondere ''malvolentieri'' sull’argomento. Berlino vuole evitare l'accusa di interferenze. E cosi' Wolfgang Schaeuble, il ministro delle Finanze, ha dovuto smentire l'auspicio che gli italiani non ripetano l'errore di votare per Berlusconi, trapelato da un'intervista con l'Espresso, per ribadire la linea governativa: Berlino non da' alcuna indicazione di voto agli italiani. Che sia piu' o meno esplicita, pero', la posizione del governo tedesco e' inequivocabile: chiunque governera' a Roma, dovra' continuare le riforme avviate dal Professore, per non perdere la fiducia dei mercati.  
