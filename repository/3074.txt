#titolo Ilva: no procura Taranto a dissequestro prodotti finiti - Istituzioni e UE - Ambiente&Energia
 
            
            TARANTO - No della procura di Taranto all'istanza di
dissequestro 'vincolato' dei prodotti finiti e semilavorati
presentata ieri dai legali dell'Ilva. Nell'istanza, la vendita
dei prodotti era finalizzata anche al pagamento degli stipendi. Ora spetta al gip pronunciarsi. La notizia arriva mentre il ministro dell'Ambiente, Corrado
Clini, e' in una Taranto blindata e dove e' stato interdetto il
traffico proprio per il suo arrivo. Non si sblocca, dunque, il
'contenzioso fra governo e magistratura' sull'applicazione della
legge 'Salva Ilva'. ''Noi abbiamo il dovere di applicare la
legge e mi pare che la stiamo applicando'' ha detto il
procuratore generale presso la Corte di appello di Lecce,
Giuseppe Vignola, che assieme al procuratore di Taranto, Franco
Sebastio, ha incontrato il ministro. Il quale ha osservato che
''la Corte Costituzionale si esprimera' nel merito'' sul ricorso
della magistratura sull'incostituzionalita' della legge 'Salva
Ilva'. ''Nei fatti c'e' una legge approvata dalla stragrande
maggioranza del Parlamento con parere contrario solo di alcuni
parlamentari'', ha ricordato Clini. Il governo, peraltro, ''non ha un piano B se la Consulta
dovesse'' dire che la legge 231 e' incostituzionale. Questa non
e' una officina meccanica'' ha spiegato il ministro aggiungendo
di essere a Taranto per confermare che ''la difesa del diritto
alla salute e al lavoro e' la priorita' costituzionale che ha
sempre orientato il governo e percio' - ha spiegato - sono a
Taranto per le migliaia di lavoratori pugliesi, liguri,
lombardi, del Piemonte del ciclo della siderurgia italiana che
non possono essere lasciati in una situazione di incertezza''. Nella prefettura di Taranto il ministro ha presentato ai
rappresentanti delle istituzioni locali il garante per
l'attuazione dell'Aia (Autorizzazione integrata ambientale)
rilasciata all'Ilva, Vitaliano Esposito, e il commissario
straordinario per il risanamento ambientale, Alfio Pini. Alla
riunione partecipa anche il presidente della Regione Puglia,
Nichi Vendola. In concomitanza con l'incontro in prefettura, alcuni comitati e
movimenti ambientalisti hanno organizzato in piazza Immacolata,
che dista alcune centinaia di metri dalla prefettura, un sit in
con l'esposizione di sagome di cartone che rappresentano i
malati di tumore e le vittime dell'inquinamento.
