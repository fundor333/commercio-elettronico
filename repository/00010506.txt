#titolo Orafo, anello papa opera d'arte e simbolo forte - Cronaca
L'anello del "Pescatore" è "uno dei segni in disuso del papato che era stato recuperato da Papa Benedetto XVI", ha un "forte richiamo simbolico" e per questo "mi auguro che non venga distrutto e credo che il collegio di esperti stia valutando proprio di non distruggerlo". Parla Claudio Franchi, maestro orafo della scuola romana e storico dell'arte, che nel 2005 fu chiamato a realizzare l'anello del Papa. L'orafo ricorda che "é uno dei simboli, come altri segni, che erano stati recuperati" da Papa Ratzinger. Non avendo più la sua funzione di sigillo non era infatti stato più adottato dai Papi precedenti, "credo già dalla fine dell'800", riferisce lo storico dell'arte. Dunque l'anello ancora di più "é un segno di questo pontificato". Franchi ricorda le "critiche strumentali: si diceva che era un Papa conservatore, invece aveva voluto recuperare un valore del passato. Basti pensare, per esempio, che l'anello è messo nella mano in cui benedice". 
 Per questo l'augurio è che venga conservato e non "biffato". Si parla infatti genericamente di distruzione ma il maestro artigiano spiega che l'annullamento dell'anello avveniva facendo una sorta di 'x', in modo tale che quando veniva utilizzato come sigillo fosse possibile subito capire che era stato deteriorato, e quindi annullato nella sua funzione. L'augurio ("ma non perché ne sono l'autore ma per la sua forte carica simbolica", torna a precisare) è che finisca intatto in qualche teca, nei musei o "nell'ufficio delle celebrazioni del pontefice". L'opera d'arte - ricorda ancora il maestro orafo - "tra la ricerca dei codici espressivi e la realizzazione richiese due settimane di lavoro. In uno stadio avanzato di lavorazione furono presentati al Papa due modelli e lui scelse il più classico". L'anello rappresenta San Pietro, il pescatore, e il colonnato e la piazza, ovvero "lo spazio fisico del pescatore vicario. C'é quindi questo rapporto tra San Pietro che pesca e Benedetto che pesca. E il bagno di folla di ieri testimonia molto bene questo" 
   
 PAPA PERDERA' 'SEGNI' PETRINI, ANELLO SARA' SPEZZATO  - E' uno dei simboli del "potere" del Papa, l'ho ha messo al dito dopo l'elezione, lo ha tolto ogni venerdì santo durante la recita del "passio" e se, anziché rinunciare al pontificato, fosse morto, i suoi collaboratori avrebbero provveduto a spezzarlo. Ma che fine farà ora l'anello del pescatore di Benedetto XVI? Questo è uno dei quesiti che appassionano molti nel dopo-annuncio esplosivo di Joseph Ratzinger di rinunciare al soglio di Pietro. L'anello, come anche il sigillo con cui papa Ratzinger sigla i documenti pontifici, è uno dei problemi inediti che canonisti e esperti vaticani dovranno risolvere. Certo anello e sigillo non avranno più validità. Si deve inoltre pensare a quale appellativo dare a Ratzinger, che non sarà più Papa in carica, sarà vescovo emerito di Roma, ma non è affatto detto che sarà chiamato così. E che veste indosserà? Di che colore e foggia? E il suo appartamento in Vaticano verrà sigillato come si fa per tradizione a ogni morte di papa, o il successore subentrerà senza che vengano apposti i sigilli?. E chi aiuterà Benedetto XVI nel trasloco dall"Appartamento all'ex monastero che sarà la sua nuova residenza, nei giardini vaticani, già oggi, da Papa, meta di preghiera, recita del rosario e passeggiate con il segretario personale Georg? Le legittime curiosità sulla gestione di questi giorni troveranno probabilmente risposta a poco a poco. Anche gli esperti del Vaticano infatti affronteranno questi problemi inediti man mano che si presentano. Così sarà anche per la preparazione del conclave che andrà convocato a Papa vivo. In attesa di capire se e come avverrà la distruzione dell'anello del pescatore, qualcuno ricorda cosa disse Benedetto XVI di questo oggetto nella omelia di inizio pontificato, il 24 aprile del 2005. "Ancora oggi - disse per spiegare il significato dell'anello - la Chiesa e i successori degli apostoli sono invitati a prendere il largo sull'oceano della storia e a gettare le reti, per conquistare gli uomini a Cristo". "Bisogna tirare gli uomini - aggiunse - fuori dall'oceano di tutte le alienazioni, verso la terra della vita, verso la luce di Dio e noi esistiamo per mostrare Dio agli uomini". "Non siamo - sottolineò il Papa iniziando la sua missione - il prodotto accidentale e senza senso dell'evoluzione, ognuno di noi è frutto di un pensiero di Dio, ognuno di noi è voluto, ognuno è amato, ognuno è necessario". "Il compito del pescatore di uomini - disse ancora Benedetto XVI, che già da cardinale era stato dipinto come un pessimista - è bello e grande, perché in definitiva è un servizio reso alla gioia, alla gioia di Dio che vuole fare il suo ingresso nel mondo". Non avendo più forza per rendere questo servizio "alla gioia di Dio" dal 28 febbraio alle 20.00, Benedetto XVI si toglierà l'anello e rinuncerà al soglio di Pietro, non al "servizio alla gioia".  
