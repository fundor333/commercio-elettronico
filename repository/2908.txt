#titolo A Roma i premi 'Un bosco per Kyoto' - Clima - Ambiente&Energia
  ROMA - Dal presidente della Bolivia Evo Morales all'ex ministro Michela Vittoria Brambilla, e poi comuni virtuosi e nazioni super ecologiche come il Costa Rica, lo Stato piu' verde del Pianeta. Sono questi alcuni dei 'vincitori' del riconoscimento in difesa dell'Ambiente 'Un bosco per Kyoto' che, oggi a Roma in Campidoglio, sono stati premiati nel corso di un evento organizzato dall'Accademia Kronos. 
Il presidente boliviano si e' visto assegnare il premio per aver introdotto nella nuova costituzione della sua nazione quello che e' ritenuto il primo vero articolo ambientale della storia, e cioe' il 'Il diritto della Madre Terra'. Morales, in un messaggio letto alla platea dall'ambasciatore boliviano in Italia, ha affermato che intende ''continuare nella difficile ma lodevole missione di difendere il Pianeta; l'uomo si trova ad essere lacerato nella crisi climatica e finanziaria - ha proseguito il messaggio - che e' l'apice della crisi capitalismo'. La natura non e' un oggetto - ha osservato ancora - Madre natura e' vita'' e bisognerebbe ritrovare ''equilibrio e armonia rispettando le nostre componenti''. 
Brambilla si e' detta ''emozionata'' nel ricevere il riconoscimento per il ''costante impegno nella difesa di tutti gli animali e il diritto di vivere su questo Pianeta''; per l'ex ministro ''ogni animale ha diritto a una vita vissuta con dignita'. Gli animali non sono cose ma soggetti, cosi' come affermato dal trattato di Lisbona che li ha definiti 'esseri senzienti'. Non e' facile condurre battaglie animaliste in questo Paese: ci sono lobby potentissime che si contrappongono. 
Ma non c'e' nulla di estremo e di rivoluzionario nella parola animalista e in chi si occupa di diritto alla vita. Per questo - ha detto - continuero' il mio impegno, in particolare contro la vivisezione, la caccia, e lo sfruttamento''. 
Il Costa Rica, premiata dall'organizzazione, e' l'unica nazione al mondo che nel 2020 avra' raggiunto il livello di emissioni di CO2 inferiori alla quantita' di ossigeno immesso in atmosfera dalle sue foreste; una nazione che ha il territorio vincolato per oltre il 33%, con la presenza di parchi naturali. 
Per l'industria ecologica e' stata premiata la Nwg per aver realizzato un'auto elettrica, a impatto zero e totalmente made in Italy, e per i 100 alberi che pianta in giro per il mondo ad ogni auto venduta. 
Riccardo Valentini, dell'universita' della Tuscia ed esperto dell'Ipcc (il panel che studia il clima per l'Onu), ha spiegato qualcosa sui cambiamenti climatici ai molti ragazzi delle scuole presenti tra il pubblico: ''Secondo gli ultimi dati - ha evidenziato Valentini - di questo passo, e senza fare nulla, arriveremmo a un aumento catastrofico della temperatura compreso tra i 4 e i 6 gradi''. Infine, lo scienziato ha posto l'accento sul consumo ''allarmante'' del suolo; un problema per il quale ''solo nel Lazio ogni giorno se ne vanno 5 ettari di terra, che da natura diventano altro''.  
