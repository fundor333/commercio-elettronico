#titolo Metano, si allarga l'offerta in Italia entro prossimo anno - Mobilità Sostenibile - Motori
  ROMA  - Audi A3, Volkswagen Golf, Lancia Ypsilon, Seat Leon, Skoda Octavia: si allarga l'offerta a metano sul mercato italiano nei prossimi mesi.      ''Questi modelli - commenta Dante Natali, presidente di Federmetano ed a capo dell'Osservatorio Metanauto, struttura di ricerca sul metano per autotrazione - andranno ad aggiungersi ad una gamma gia' sviluppata, che include vetture che coprono i piu' diversi segmenti del mercato automobilistico. Per chi e' interessato ad approfittare del risparmio economico e delle basse emissioni garantite dalle auto a metano, quindi, il ventaglio dei modelli tra cui scegliere si fa sempre piu' ampio, cosi' come in grande crescita e' la rete di distribuzione di questo carburante, che si avvicina al traguardo dei mille distributori attivi nel nostro Paese''. 
Tra le case auto protagoniste nel settore dei veicoli a metano spiccano Fiat e Volkswagen. Il gruppo automobilistico italiano offre tradizionalmente la gamma piu' sviluppata di modelli a metano, ed ha recentemente messo sul mercato la nuova Panda Natural Power con un motore TwinAir da 0,9 litri di cilindrata che garantisce prestazioni di rilievo e livelli di consumi e di emissioni particolarmente bassi. Lo stesso motore equipaggia la nuova Lancia Ypsilon a metano, che e' gia' possibile ordinare nei concessionari Lancia. 
Il Gruppo Volkswagen ha dimostrato di credere nel metano proponendo sul mercato una gamma che include modelli di tutti e quattro i suoi principali marchi: Volkswagen, la cui maggiore novita' per il 2013 e' la nuova Golf a metano; Audi, che lancera' la sua A3 anche con motore a metano; Seat, che ha annunciato la versione a metano della nuova Leon e Skoda che ha fatto altrettanto con la nuova Octavia. Da non dimenticare, poi, il recente lancio della Volkswagen Up! a metano e delle sue sorelle Seat Mii e Skoda Citigo. 
Sempre in tema di novita' sulle auto a metano sono da citare anche la nuova Mercedes-Benz Classe B Natural Gas Drive, presentata in anteprima italiana al recente Motorshow di Bologna, e la Opel Zafira Tourer ecoM, che mette a disposizione delle famiglie la convenienza del metano anche nel segmento di mercato delle monovolume.  
