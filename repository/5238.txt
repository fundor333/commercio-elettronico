#titolo Indignati: fumogeno da Occupy, allarme a Casa Bianca - Mondo
  NEW YORK - Per celebrare il quarto mese dalla nascita del movimento Occupy Wall Street, un gruppo di circa 1.500 attivisti ha manifestato a Washington marciando da Capitol Hill fino alla Casa Bianca. Tutto si e' svolto pacificamente, fino a quando qualcuno ha lanciato un fumogeno contro la residenza del presidente, oltre la recinzione del lato Nord, ed e' scattato l'allarme.    L'edificio e' stato immediatamente isolato. 
 La Pennsylvania avenue e' stata bloccata e gli agenti del Secret Service hanno avviato rapidamente le indagini, verificando poi che in realta' l'ordigno era inoffensivo.    Il presidente Barack Obama era fuori a cena, in un ristorante della capitale con la First Lady, che ieri celebrava il suo 48/compleanno. Quando e' tornato alla Casa Bianca le indagini erano ancora in corso e ai giornalisti che erano al suo seguito e' stato chiesto per circa 45 minuti di non lasciare la residenza presidenziale.      Frattanto, i manifestanti si erano ampiamente dispersi, senza alcun intervento o fermo da parte della polizia. 
 La manifestazione era iniziata nel pomeriggio, con attivisti  soprattutto di Occupy DC, ma anche di altri giunti un po' da tutti gli Stati Uniti, con cartelli che inneggiavano al movimento Occupy del Nevada, del Connecticut, North Carolina, California o Rhode Island.     Oltre a celebrare la nascita del movimento, avvenuta il 17 settembre nello Zuccotti Park di New York, i manifestanti intendevano intercettare i parlamentari di ritorno al Congresso dopo la pausa per le feste di fine anno, e denunciare la loro presunta ''corruzione''.     Nel tardo pomeriggio, quattro persone erano state arrestate nei pressi del Congresso o della Corte Suprema, per aver oltrepassato le linee di recinzione disposte dalla polizia.  Di fatto pero' la manifestazione si e' svolta senza incidenti di rilievo. 
 Fino a quando non c'e' stato il fumogeno lanciato contro la Casa Bianca.    Non e' pero' la prima volta che si verifica un episodio del genere. L'ultimo allarme di questo tipo alla Casa Bianca, in realta' ben piu' grave, risale all'11 novembre, quando un uomo ha sparato un colpo d'arma da fuoco contro l'ala dove si trovano gli appartamenti della First family. Un proiettile e' poi stato trovato conficcato in una vetrata blindata. Qualche giorno dopo, e' stato arrestato un giovane dell'Idaho, Oscar Ortega Hernandez, di 21 anni, che proprio ieri e' stato incriminato per 17 capi d'accusa, tra cui tentato omicidio del presidente.  
