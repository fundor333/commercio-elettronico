#titolo Honduras - Mondiali Sudafrica
  Ventotto anni dopo aver stupito il mondo con un calcio ben organizzato e con giovani di talento, nell'edizione di Spagna '82, l'Honduras torna a disputare una fase finale di una Coppa del Mondo, la seconda della sua storia, con il sogno ben nascosto dentro un cassetto di superare la prima fase a gironi. 
 
Un compito certo non facile in un gruppo che vede David Suazo e compagni con Spagna, Cile e Svizzera, e che sulla carta lascia davvero poche chance alla formazione centroamericana. Nel Mondiale dominato dagli azzurri di Enzo Bearzot, la formazione honduregna sfioro' la qualificazione alla seconda fase: dopo due pareggi sorprendenti per 1-1 con Spagna e Irlanda del Nord, nel match decisivo contro la Jugoslavia arrivo' una sconfitta di misura per 1-0 che vanifico' il sogno del passaggio del turno. Ventotto anni dopo l'Honduras, guidato dal tecnico colombiano Reynaldo Rueda Rivera, ci riprova forte dei terzi posti ottenuti nel girone di qualificazione alle spalle di Usa e Messico, e nel proprio torneo continentale (l'ultima Gold Cup nel 2009) mentre nel paese era in corso un colpo di Stato, dimostrando se non altro di avere molto carattere. 
 
Una qualificazione, quella per il Sudafrica, acciuffata proprio nell'ultima giornata con il successo per 1-0 sul campo dei rivali storici di El Salvador grazie al gol di Pavon (7 le sue reti in totale) e al contemporaneo e sorprendente pareggio casalingo degli Stati Uniti con il Costarica, ma impreziosita dalla vittoria per 3-1 sul Messico. "Nessuno avrebbe scommesso un dollaro su di noi - ha ammesso Pavon - E invece andremo in Sudafrica e cercheremo di dare una grossa soddisfazione ai nostri tifosi". Insomma 'los catrachos' potrebbero stupire ancora, soprattutto se continuera' a farsi valere in avanti il duo offensivo formato dal genoano David Suazo e da Carlos Pavon, una vera leggenda nel suo paese: con 57 gol in 96 partite, il 36enne attaccante di El Progreso, che nella sua carriera ha avuto anche una parentesi infelice in Italia con Udinese e Napoli, e' il miglior cannoniere nella storia dell'Honduras. 
 
Ma oltre al duo d'attacco, con il gigante Carlos Costly (6 gol nel girone di qualificazione) che offre una valida alternativa, non mancano giocatori di qualita' anche in mezzo al campo che provengono dai grandi campionati europei (Figueroa e Thomas militano nel Wigan, Wilson Palacios nel Tottenham). Il fantasista del Torino, Leon, assicura infatti qualita' alla manovra, mentre l'imprendibile ala destra del Bari, Alvarez, che tanto bene ha fatto in questa stagione, garantisce velocita' e cross per il duo d'attacco. Forse non bastera' per il passaggio agli ottavi, ma sognare e' lecito.  
Â   
