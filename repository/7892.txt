#titolo Sara Errani e Roberta Vinci  - Protagonisti
ROMA - Sara Errani e Roberta Vinci hanno bissato il successo conquistato quest'anno sulla terra rossa del Roland Garros e si sono aggiudicate il torneo di doppio anche a Flushing Meadows, sul glorioso cemento newyorkese. Il successo conquistato nella Grande Mela, sulle ceche Lucie Hradecka e Andrea Hlavackova (teste di serie n. 3 del torneo), per 6-4, 6-2, ha permesso alla romagnola e alla pugliese di salire sul gradino più alto del ranking mondiale del doppio. Il trionfo statunitense, il secondo dell'anno in uno Slam e l'ottavo del 2012, è giunto al termine di un torneo giocato meravigliosamente bene, che ha esaltato le qualità di una coppia che ha il pregio e il merito di non arrendersi mai. Lo ha confermato la finale di oggi, che ha prima prodotto due vantaggi iniziali delle avversarie, andati subito in fumo: da 2-0 a 2-2 e poi da 4-2 a 4-4. Sia Hradecka che Hlavackova hanno servito davvero male, facendo registrare un 58% di prime palle, cui si sono aggiunti una serie di errori di imprecisione della Hradecka, che hanno fatto la differenza a favore delle azzurre. La solidità della Vinci, sicuramente la migliore in campo, ha fatto il resto. 
 Le due italiane si erano già assicurate comunque la prima posizione nel ranking mondiale alla fine degli Us Open. Sarà la prima coppia tutta italiana a salire sul tetto del mondo, dopo che Flavia Pennetta era arrivata in vetta, però in compagnia dell'argentina Gisela Dulko. Il 'riconoscimento', che verrà ufficializzato domani, corona una stagione straordinaria, iniziata con la conquista della finale agli Australian Open e proseguita con ben sette affermazioni, tra le quali il titolo del Roland Garros. Quest'anno Sara e Roberta in coppia hanno vinto a S'Hertogenbosch, Parigi, Roma, Madrid, Monterrey e Acapulco (Messico), ma anche a Barcellona. Le due azzurre vantano 12 titoli in coppia: ai sette di quest'anno vanno aggiunti, infatti, quelli conquistati nel 2011, a Hobart, Pattaya City e al torneo del Country club, a Palermo; oltre ai successi ottenuti a Marbella e Barcellona nel 2010. Errani e Vinci sono la seconda e terza giocatrice italiane ad alzare un trofeo a Flushing Meadows, dopo Raffaella Reggi, che nel 1986 vinse il titolo di doppio misto, giocando in coppia con lo spagnolo Sergio Casal. 
 Il successo frutta alla coppia femminile neo-numero 1 al mondo 420 mila dollari, che si aggiungono ai 475 mila intascati già da Sara Errani e ai 237.500 da Roberta Vinci nel singolare. La prima è arrivata in semifinale (dove è stata battuta da Serena Williams), la seconda si è fermata ai quarti, eliminata proprio dall'amica.  
