#titolo Lo smog attacca l'esercito di terracotta in Cina   - Cultura - In Viaggio
  SHANGAI - Anche i guerrieri dell'esercito di terracotta piangono. Non è nessun fenomeno miracoloso, ma il trasudamento delle statue dei guerrieri che risalgono al 209 avanti Cristo, così come le crepe che si notano in alcuni di essi, derivano dal problema inquinamento che sta interessando la Cina intera.       Da mesi, le grandi città cinesi - soprattutto Pechino e Shanghai - sono sotto i riflettori dei media per le notizie riguardanti l'inquinamento che nella capitale, ad esempio, soprattutto per quanto riguarda le polveri sottili, è arrivato a livelli di guardia. 
 Non è diversa la situazione in altre grandi città della Cina, soprattutto quelle industriali, come XìAn, capoluogo dello Shaanxi, dove negli anni '70 un agricoltore scopri' per caso una testa di terracotta, solo il preludio al rinvenimento di più di 8.000 soldati a grandezza naturale, 130 carrozze con 520 cavalli e 150 cavalli da cavalcatura. Tutto in terracotta. E tutto ora rischia di diventare briciole e polvere, nonostante l'esercito sia tutelato dall'Unesco.      Il problema è che il sistema di controllo ambientale usato nel mausoleo che ospita l'esercito di terracotta dal 1979, uguale a quello usato in molti musei archeologici cinesi, non funziona bene anzi, può rovinare gli oggetti perché pensato più per il benessere dei visitatori che per la tutela degli oggetti che conservano. 
 Secondo una ricerca pubblicata sulla rivista di scienze e tecnologie ambientali della Società Americana di Chimica, una notevole concentrazione di diossido di solfuro, ossido di nitrogeno, diossido di nitrogeno e ozono, a livelli molto alti. Una camera a gas, insomma, per i guerrieri che hanno superato indenni almeno due millenni ma che cominciano a dare segni di cedimento a causa degli agenti inquinanti. Su diverse statue, infatti, sono state notate maggiori crepe, trasudazione e uno scolorimento ulteriore dei pochi colori rimasti. Diversi agenti inquinanti pare vengano diffusi da un impianto termico, posto nelle vicinanze. 
 Attualmente tutti i soldati di terracotta sono conservati in una fossa aperta, chiusa in una sorta di hangar, intorno alla quale girano i turisti e dentro la quale è difficile conservare condizioni stabili di umidità e temperatura. Gu Zhaolin, professore dell'Università Jiaotong di XìAn, insieme a un gruppo di altri esperti, ha pubblicato uno studio, ripreso dalla stampa cinese, nel quale fornisce una soluzione al problema. La sua idea sarebbe quella di realizzare un sistema come quello dei supermercati, dei frigoriferi senza copertura. La presenza di una tenda d'aria che non si può vedere ma che esiste, previene lo scambio di aria calda e fredda. "Questa sorta di tenda - spiega il professore al China Daily - è come una barriera, come se fosse un muro di vetro. Se venisse messa anche a protezione delle statue dei guerrieri di XìAn potrebbe impedire fino al 90% degli agenti inquinanti di attaccare i reperti archeologici, preservandoli".  
