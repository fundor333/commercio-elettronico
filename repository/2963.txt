#titolo Samuele Piccolo - Protagonisti
 L'enfant prodige dalla faccia pulita. Così appariva dai manifesti 6X3 Samuele Piccolo durante la campagna per le amministrative del 2006. Nessuno lo conosceva a Roma, né i politici né i cittadini, ma lui era dappertutto: volantini, cene elettorali, feste, soprattutto nei centri anziani. Guadagnò oltre 8000 preferenze, portandole in casa An. Ma l'exploit vero arrivò nel 2008 con Gianni Alemanno sindaco. 
 Dal suo quartier generale dell'VIII municipio, Torbellamonaca, la periferia difficile crocevia di affari sporchi, bullismo e fortino dei Casamonica, Piccolo, candidato Pdl, tentò di prendersi voti anche in altri bacini. Stessa strategia elettorale ancora piu aggressiva: ancora maxi cartelloni, feste ed eventi come la Festa dei Nonni con Lino Banfi e un call center che 'martellava' i cittadini con 'sondaggi' e sms. La strategia di Piccolo era totale. A Roma il tormentone davanti ai megacartelloni sempre piu numerosi era: "ma chi è?, ma chi glieli dà i soldi?". 
 La risposta arrivò con 12mila preferenze facendo di Piccolo, classe 1981, un diploma, ed un curriculum politico fulmineo, il più votato dell'Aula Giulio Cesare. Voti guadagnati sul campo. Il comitato elettorale di Piccolo era una macchina da guerra con oltre cento giovani che distribuivano volantini ovunque, affiggevano manifesti dappertutto e capace di trascinare diecimila persone in un Palasport alle porte di Roma. Insomma il fenomeno Piccolo sbarcò nel 2008 in aula Giulio Cesare con un credito importante e il giovane, 27 anni, strappò una delega alla sicurezza. Ma per 'mister preferenze' non bastava. Il giovanissimo Samuele formò una sua corrente di sei consiglieri, il Movimento Popolare che diventò, o tentò di diventare, una sorta di fronda anti Alemanno. 
 Una sorta di "opposizione interna" che sollecitava il sindaco ad un "cambio di passo", soprattutto nella gestione dell'Ama, l'azienda che si occupa della nettezza urbana. Gli venne così ritirata la delega e dopo una sorta di pax gliene venne offerta un'altra, meno importante, quella alle periferie. Ma, col rimpasto, anche questa gli fu tolta. Poi arrivò la vicepresidenza dell'aula Giulio Cesare. Ma i rapporti tra il sindaco e Piccolo in realtà non si sono mai ricomposti. O forse non ci sono mai stati. Per questo Piccolo cercò la protezione dell'allora assessore al patrimonio Alfredo Antoniozzi. Ma anche questa vicinanza non gli fu proficua. 
 Un consigliere dell'Udc Francesco Smedile accusò Piccolo: "promette locali del Comune ad associazioni in cambio di nutriti pacchetti di iscritti al Pdl". Insomma: da 'mister preferenze' a 'signore delle tessere'. Antoniozzi, che aveva giurisdizione sul patrimonio comunale, difese Piccolo e giurò "di non avere riscontrato irregolarità". Ma nell' ennesimo rimpasto causa quote rosa Antoniozzi uscì dalla giunta e Piccolo perse il suo mentore. Tuonò ancora 'mister preferenze': minacciò di uscire dal Pdl, di portarsi con sé i suoi 12mila voti. Era nel febbraio scorso. Oggi la Procura ha aperto un nuovo capitolo nel curriculum di Piccolo Samuele  
