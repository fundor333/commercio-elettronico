#titolo Pallore metafisico - Il poeta del gol
  (ANSA) - ROMA - La pioggia, d'estate. La pioggia in un mondiale. Il frastuono di strumentini a fiato. La bellezza del gioco paraguyano. Il pensiero che il pressing a tutto campo altro non è che una ulteriore "fase difensiva".  
 Il mister Martino che pare un assicuratore ma che ad ogni inquadratura non fa altro gesto ai suoi calciatori di "raddoppiare". L'esterno destro Vera, volto già visto nei campi delle nostre serie minori degli anni '70. Montolivo che ha i tratti del giovane Ottaviano Augusto.  
 Il pallore metafisico di Marchisio. La scomparsa dello stopper e il nostro affanno nel cercare di rintracciarne i luoghi, le tracce. La serenità geometrica di Criscito. La barba di De Rossi, ovvero la saggezza da ambulacro in compagnia di filosofi stoici giunti nell'Urbe dall'Asia Minore. L'attaccante Aureliano Torres che pare un personaggio di un racconto del duo Borges/Casares.  
 L'impossibilità di non associare un rasoio a cinque lame con il viso di Cannavaro. L'essenza pionieristica di Zambrotta, che sembra un calciatore del primo '900. Tutto bene, ma il gioco dov'era?  
