#titolo Passeggero nave da crociera caduto in mare, ritrovato corpo vicino alla Corsica - Crociere e Traghetti - Mare
   (ANSA) - ROMA, 9 FEB - Il corpo di un passeggero di una nave da crociera di cui era stata denunciata nella notte la scomparsa, è stato ritrovato lungo le coste della Corsica. Si tratta di un portoghese che viaggiava con la moglie, della stessa nazionalità. Ne dà notizia la compagnia  Msc , armatrice della nave  'Divina' , sulla quale i due viaggiavano. 
 La scomparsa dell'uomo, 46 anni, era stata segnalata dalla moglie all'ufficiale di bordo intorno a mezzanotte e mezza. Immediatamente sono state attivate le procedure di ricerca in mare, previste da codice della navigazione, in coordinamento con le autorità marittime competenti. Il corpo è stato ritrovato in mare, ormai senza vita, poche ore dopo. 
 Sono in corso le procedure di identificazione operate dalle autorità di polizia. Alle 6.30, in accordo con la Capitaneria di Porto, la MSC Divina ha lasciato la zona ed è ripartita verso il porto di Civitavecchia, dove è approdata alle 13. La Compagnia ha espresso in una nota "il suo profondo cordoglio alla famiglia, a cui sta offrendo tutta l'assistenza necessaria, incluso supporto medico e psicologico".  
 Prima della scomparsa, secondo quanto si è appreso, la coppia di portoghesi avrebbe avuto una lite, al termine della quale l'uomo avrebbe manifestato l'intenzione di suicidarsi gettandosi dalla finestra della cabina in cui alloggiava sulla nave. Su quanto accaduto sta indagando l'Ufficio di Polizia Frontiera Marittima di Civitavecchia coordinata dalla 5^ Zona di Fiumicino diretta dal dirigente, Antonio Del Greco. Alle indagini partecipa anche la gendarmeria francese che ha recuperato il corpo dell'uomo.(ANSA).   
