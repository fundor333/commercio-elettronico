#titolo Vita artificiale: Venter, sempre piu' vicini alla meta - Medicina  - Salute e Benessere
     (ANSA) - ROMA, 13 MAR - Sempre piu' vicini a una vita
completamente artificiale: Craig Venter, lo scienziato Usa
divenuto famoso per il primo sequenziamento del Dna umano,
sarebbe quasi pronto, infatti, a creare un nuovo microrganismo
capace di riprodursi autonomamente, usando una ''ossatura
minima'' di geni necessari alla vita.    Lo ha detto lo scienziato al settimanale New Scientist in
occasione del Global Grand Challenges Summit che si chiude oggi
a Londra, un incontro che riunisce i piu' importanti scienziati
mondiali allo scopo di trovare nuovi approcci alla risoluzione
delle sfide che l'umanita' deve fronteggiare.    ''Pensiamo di essere ormai vicini ma non abbiamo ancora
sottoposto un articolo a una rivista scientifica'', ha detto
Venter al magazine britannico.    Nel 2010 Venter ha condotto una sorta di 'prove generali' per
la vita artificiale trapiantando il Dna di un microrganismo, il
Mycoplasma mycoides, nel 'guscio' di un batterio privato del
proprio codice genetico. Ma adesso l'obiettivo e' piu'
ambizioso: creare ex novo la vita artificiale, ovvero creare un
microrganismo con un Dna del tutto nuovo e fatto al computer,
assemblando insieme i geni indispensabili alla vita. Venter e il
suo team stanno facendo simulazioni al computer per capire quali
siano questi geni.    ''Una volta che abbiamo l'ossatura minima possiamo aggiungere
qualunque altro gene a nostro piacimento'', ha dichiarato
Venter. In altri termini, una volta creato un microrganismo
artificiale dotato del corredo genetico minimo per vivere e
riprodursi, lo scienziato spera di aggiungere al suo Dna altri
geni che trasformino il microrganismo in un essere utile: ad
esempio per ripulire acque inquinate, per produrre combustibili
e molto altro.(ANSA).
