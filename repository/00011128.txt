#titolo Islanda:vulcano;Corte Ue,obbligo assistenza compagnie aeree - Consumi e consumatori - ANSA Europa
     (ANSA) - BRUXELLES, 31 GEN - Le compagnie aeree hanno
l'obbligo di prestare assistenza, senza limiti di tempo o di
denaro, ai passeggeri rimasti bloccati in aeroporto per
circostanze eccezionali come fu l'eruzione del vulcano islandese
Eyjafjallajokull nell'aprile 2010. E' quanto ha stabilito la
Corte di giustizia Ue, che ha precisato che, quando questo
obbligo non fosse stato adempiuto, i passeggeri possono ottenere
il rimborso delle somme ''necessarie, appropriate e
ragionevoli''. 
   Secondo la Corte, circostanze come la chiusura di una parte
dello spazio europeo a seguito di un'eruzione vulcanica come
quella dell'Eyjafjallajoekull ''costituiscono 'circostanze
eccezionali' che non esimono i vettori aerei dal loro obbligo di
prestare assistenza''.    E l'attuale regolamento in vigore, sottolinea Lussemburgo,
''non prevede alcuna limitazione ne' di natura temporale ne' di
natura pecuniaria'' a questo obbligo. Di conseguenza, ''il
complesso degli obblighi di assistenza ai passeggeri grava sul
vettore aereo per tutto il periodo durante il quale i passeggeri
in questione devono attendere di poter proseguire il viaggio''. Un'assistenza, per Lussemburgo, ancora piu' ''importante'' nel
caso di una prolungata impossibilita' di partire tanto che
''risulta necessario assicurarsi che il passeggero abbia accesso
ai prodotti e ai servizi di prima necessita', per tutta la
durata dell'attesa''.    Nel caso in cui la compagnia aerea non avesse adempiuto agli
obblighi di assistenza, i passeggeri, stabilisce la Corte Ue,
possono ''ottenere, a titolo di compensazione pecuniaria,
soltanto il rimborso delle somme che risultino necessarie,
appropriate e ragionevoli'', che dovranno essere valutate dai
giudici nazionali. La causa era nata dalla richiesta di rimborso
a Ryanair da parte di una passeggera del volo Faro-Dublino per
un totale di 1.130 euro per le spese per pasti, bevande,
sistemazione in albergo e trasporti sostenute nella settimana
dal 17 al 24 aprile 2010 in cui resto' bloccata a Faro a causa
della chiusura dello spazio aereo europeo in seguito
all'eruzione del vulcano islandese.(ANSA).
