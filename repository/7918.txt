#titolo Ue: Spagna prosegua consolidamento conti - Economia e lavoro - ANSA Europa
  BRUXELLES - Sebbene le prospettive economiche della  Spagna  siano migliorate, la  situazione  resta molto  complessa , con disoccupazione molto alta e in continua crescita, contrazione del Pil e necessita' di ridurre il debito, e quindi servono progressi ulteriori nel consolidamento dei conti: lo scrive la Commissione Ue nel rapporto della seconda missione in Spagna. Secondo Bruxelles ''la riforma del settore finanziario spagnolo procede secondo i piani, e sono in corso la ricapitalizzazione e ristrutturazione delle banche''. 
   
 ''Il positivo completamento della  missione in Spagna  dimostra che la riforma del settore finanziario procede secondo i piani'', scrive il commissario agli affari economici Olli Rehn, spiegando come siano state prese anche ''importanti decisioni per rafforzare la supervisione e la regolamentazione del settore, passi essenziali per creare un settore responsabile in grado di assicurare accesso al credito per imprese e cittadini''. 
   
 Per Rehn, la discesa dei  costi di finanziamento  degli ultimi mesi riflette la fiducia degli investitori che ritorna, anche grazie alle misure prese dalla Spagna e dall'eurozona. Ma, ''per costruire su tali progressi e assicurare che i benefici arrivino all'economia reale, e' essenziale che la Spagna mantenga il focus sui conti pubblici e sull'applicazione determinata delle riforme economiche, in linea con le raccomandazioni di Bruxelles''. 
   
    
