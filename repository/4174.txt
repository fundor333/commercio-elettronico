#titolo Trasporti: Bizzotto, divieto Austria Euro V danneggia Italia - Industria e trasporti - ANSA Europa
     (ANSA) - BRUXELLES, 13 DIC - La decisione del governo del
Tirolo di vietare il transito notturno sulla A12 in Austria ai
Tir con omologazione Euro V ''danneggia l'Italia e la sua
economia nazionale''. E' quanto afferma l'eurodeputata della
Lega Nord Mara Bizzotto, che a tal proposito ha deciso di
presentare un'interrogazione alla Commissione europea. A fare le
spese di questo provvedimento, spiega la Bizzotto, e' l'Italia
che ''per la sua conformazione geografica vive una situazione di
oggettivo svantaggio competitivo rispetto agli altri Stati
membri per quanto riguarda l'accesso delle sue merci ai mercati
europei''. L'europarlamentare ricorda che la decisione tirolese
e' ''l'ennesima adottata negli ultimi anni per limitare il
transito dei mezzi pesanti, in violazione al principio della
libera circolazione in territorio comunitario''. (ANSA)
           
