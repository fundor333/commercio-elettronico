#titolo Berlusconi: uveite, una comune infezione agli occhi  - Associate
  ROMA - Un'infiammazione a carico dell'uvea, cioé la parte vascolare dell'occhio, compresa tra la sclera (parte bianca) e la retina. E' questa la malattia che affligge Silvio Berlusconi che attualmente sta svolgendo visite e accertamenti presso l'ospedale S.Raffaele di Milano. "L'uveite - spiega Matteo Piovella, presidente della Società oftalmologica italiana (Soi) - è una patologia abbastanza comune che normalmente è di un grado superiore alla congiuntivite. Caratteristica si queste infiammazioni interne dell'occhio, purtroppo sono le recidive". I sintomi più comuni sono dolore e diminuzione della vista. Si solito, sottolinea l'esperto, è sufficiente una settimana di adeguata terapia per controllare la malattia.  
La cura è a base di colliri cortisonici e antibiotici e di colliri che mettono a riposo l'occhio dilatando la pupilla (cicloplegici). "Ma esiste una percentuale - aggiunge - fortunatamente limitata, che non risponde alle cure. In questi casi l'infiammazione diventa progressiva e importante tanto da arrivare a ledere anche permanentemente la capacità visiva". Non solo: "A volte l'uveite - continua Piovella - è la spia di una malattia più generale e più complessa di origine infettiva". Di qui la necessità di eseguire esami più approfonditi secondo i protocolli indicati per individuare ed eradicare le fonti principali dei germi. "Infezioni ricorrenti ai reni o ai denti - conclude - possono essere serbatoi di germi che per motivi che ci sfuggono si instaurano negli occhi. In questi casi si può arrivare anche al ricovero del paziente per mettere in atto terapie a 360 gradi, le cui frequenti somministrazioni necessitano il costante monitoraggio da parte di specialisti".   
