#titolo La terza donna dell'affaire: l'ufficiale Jill - Mondo
Jill Kelley, l'ufficiale di collegamento tra il Joint Special Operations Command e il Dipartimento di Stato identificata come 'la donna misteriosa' che aveva ricevuto e-mail minatorie dall'amante del direttore della Cia, Paula Broadwell, conosce bene il generale Petraeus. Al punto di averlo avuto come ospite d'onore ad un tradizionale 'Gasparilla party', la festa dei 'Pirati' che ogni anno si celebra a Tampa in Florida. Party che Jill - 37 anni, sposata e madre di tre bambini tra i 6 ed i 9 anni - aveva organizzato con suo marito, il chirurgo Scott Kelley, nel 2010, nella sua sontuosa casa di Tampa, valutata oltre 1,3 milioni di dollari. Party a cui Petraeus si presentò con la moglie e - scrisse a suo tempo il Tampa Bay Times - una scorta di 28 motociclisti. 
 Non c'é alcuna prova che Jill Kelley, che con la sua denuncia all'Fbi ha innescato il terremoto che ha travolto il capo del servizio di intelligence più potente del mondo fosse la sua amante. Ma è certo che la Broadwell la ritenesse "una minaccia per la sua relazione" con Petraeus, come hanno detto fonti informate al Washington Post. Certamente comunque Jill aveva rapporti con al famiglia Petraeus al punto che alcune foto - che circolano in queste ore sui siti americani - la ritraggono in uno 'scatto' a tre: lei, suo marito e la moglie del Generale. 
 Petraeus è stato dal 2008 al 2010 alla guida del Joint Special Operations Command, che tra le altre cose gestisce le operazioni segrete con i droni in diverse zone del mondo e coordina operazioni come quella in cui è stato ucciso Osama bin Laden. E in quel periodo la Kelley lavorava come ufficiale di collegamento del Dipartimento di Stato proprio al Central Command di Tampa, in Florida, di cui Petraeus era responsabile quando si occupava di Afghanistan.  
