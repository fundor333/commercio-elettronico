#titolo Vino: Prosecco, parola d'ordine sostenibilita' ambientale  - Speciali - Terra&Gusto
  PIEVE DI SOLIGO - Energie da fonti rinnovabili, riduzione dei rifiuti, valorizzazione di tutto quanto la natura puo' offrire in funzione della produzione e protezione del paesaggio, dal territorio alle vecchie costruzioni. Le aziende vitivinicole dell'area del “Conegliano Valdobbiadene Docg” sembrano avere già ben innestato nei propri modelli di comportamento un po' di tutto questo e di aver cioè accolto e condiviso i principi della cosiddetta “Vitivinicoltura sostenibile”. 
   Lo rileva una ricerca condotta su 173 imbottigliatori della zona e che è stata presentata oggi, a Pieve di Soligo, in occasione del'illustrazione dei dati economici del distretto a cura del Consorzio di tutela del vino Conegliano Valdobbiadene Prosecco. 
   Dall'indagine emerge come quasi il 75% degli operatori sia impegnato regolarmente in interventi di sistemazione del terreno, ad esempio attraverso terrazzamenti, “nel rispetto delle connotazioni e delle caratteristiche del territorio” e come esista uno sforzo diffuso volto “a conservare la presenza e la ricchezza degli elementi caratteristici del paesaggio vitivinicolo dell'area come piante storiche, gelsi, siepi o salici. È interessante notare – rilevano ancora i ricercatori - come la valorizzazione della cultura storica del territorio sia effettuata anche attraverso il restauro e il mantenimento di vecchie stalle ed elementi caratteristici della bioarchitettura rurale”.  Ulteriore elemento d’interesse è inoltre rappresentato dall'adesione a progetti di moltiplicazione di vecchie viti locali. 
   In tema energetico, il 40% degli interpellati già si rivolge a fonti rinnovabili; nell'84,6% dei casi si tratta  di superfici fotovoltaiche, spesso accompagnate da pannelli solari per il riscaldamento aziendale dell'acqua ed agroenergie da biomasse alimentate da residui di potatura. 
   Ancora, la ricognizione ha permesso di evidenziare, 76 volte su 100, l'adesione a procedure e comportamenti virtuosi che prevedono un riciclo selettivo dei materiali dalle attività in vigneto, a quelle di cantina, fino a quelle di vendita e di logistica della spedizione. Emerge infine l’impegno delle imprese nello sviluppo di una vitivinicoltura sostenibile. In particolare,  la maggioranza delle imprese (84,9%) segue le linee guida previste dalla difesa integrata ed a queste si associa il crescente ricorso (siamo al 15,6%) a sistemi di produzione biologica e biodinamica.  
