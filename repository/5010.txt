#titolo Aurelio Andreazzoli  - Protagonisti
 "Se penso di essermi meritato il rinnovo per quello che ho fatto vedere finora? Sinceramente sì, penso che il lavoro fatto è buono, e se mi chiedessero un consiglio farei il nome di Andreazzoli anche per il prossimo anno. Voi ridete, ma io sto parlando seriamente". Aurelio Andreazzoli si candida per la panchina della Roma anche per il futuro. Il tecnico, che ha preso il posto dell'esonerato Zdenek Zeman, ha perso all'esordio in casa della Sampdoria, ma poi ha inanellato tre successi consecutivi contro Juventus, Atalanta e Genoa. "Io credo molto in me stesso - ha spiegato Andreazzoli alla vigilia della trasferta in casa dell'Udinese - ma questa mia sicurezza nello svolgere un lavoro a lungo termine non cancella il fatto che sono un dipendente della società per 5 anni e io in questo lasso di tempo svolgerò il compito che la società mi chiederà di svolgere con molta serenità e gioia. Sono pronto a qualsiasi soluzione". Insomma, nessuna preclusione a passi indietro se la società dovesse decidere di puntare su un altro allenatore: "Allegri e Mancini per me sono due nomi importanti, che caldeggerei. E se dovesse arrivare un altro tecnico, mi metterei a disposizione molto tranquillamente come ho fatto con Montella, Luis Enrique e Zeman".  
