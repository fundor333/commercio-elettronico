#titolo L’alpe per i bambini - In Viaggio
  Portare il proprio figlio o la propria figlia sulla neve è un’emozione grandissima per tutta la famiglia, chi ha provato lo sa. Per incentivare questa esperienza e rassicurare i genitori sui potenziali pericoli, l’Alpe di Siusi ha pubblicato un delizioso manuale per i piccoli sciatori, gli aspiranti snowboarder e i minifanatici dello slittino. Cosa si può e cosa non si può fare sulle discese e tra le montagne? Come guidare il proprio slittino nelle 7 piste apposite? Quali sono le regole del funpark o all’asilo sulla neve? Lo spiega una strega millenaria, una di quelle che spopolano tra le innumerevoli leggende ambientate in questi luoghi magici. Si intitola “Sicurezza sulla neve con la strega Nix” ed è un volumetto personalizzabile (quindi privato come lo sono i segreti) e spiega ai bambini, con parole facili, come comportarsi in tutta una serie di attività: come risalire in modo corretto in ski-lift, in seggiovia, in cabinovia e sul tappeto magico presente nelle scuole di sci e all’ingresso degli impianti Florian e Laurin, cosa fare se si incontrano mezzi di servizio, quali regole di condotta seguire sugli sci, sulla tavola o sullo slittino – dal rispetto per gli altri, alla sosta fino agli attraversamenti – e tutto quello che è necessario sapere per evitare di trovarsi nei guai sulle piste. La strega è perfino colta: infatti racconta anche l’origine della parola “neve” e le condizioni che la provocano, l’etimologia della parola slittino, che cos’è una macchina sparaneve e quando gli esseri umani – anche Ötzi, il famoso “uomo venuto dal ghiaccio” rinvenuto sulle Alpi Venoste e conservato a Bolzano – hanno imparato a sciare, inventato lo snowboard e sviluppato il freestyle. Ma la cosa più appassionante è il Tour delle Streghe: un vero e proprio viaggio per le 7 stazioni dell’Alpe di Siusi e una mappa grafica per arrivare, dalla stazione, al monte Spitzbühl, il punto di ritrovo preferito dalle streghe, alle Panche delle Streghe a monte Bullaccia.  
