#titolo Colpa dell'uomo estinzione tigre Tasmania - Natura - Ambiente&Energia
  SYDNEY - I colonizzatori europei sono gli unici responsabili della scomparsa della tigre della Tasmania o tilacino (Thylacinus cynocephalus), un marsupiale carnivoro dichiarato estinto nel 1936. Lo sostiene uno studio dell'Universita' di Adelaide pubblicato sul Journal of Animal Ecology, che contraddice la convinzione diffusa che collega l'estinzione dell'animale a una malattia. 
A partire del 1886 il governo locale della Tasmania, allora colonia inglese, incoraggio' la caccia alla tigre della Tasmania, accusata di fare preda di pecore e polli, offrendo una taglia per ogni esemplare ucciso. Un recente studio tuttavia ha indicato che le sue mascelle erano troppo deboli per uccidere un animale piu' grande di un opossum. 
''Molti credono che l'opera dei cacciatori non abbia causato l'estinzione di questi animali, ma che tale evento sia stato favorito da una malattia epidemica sconosciuta'', scrive Thomas Prowse, ricercatore presso la Facolta' di Scienze ambientali dell'Universita'. Per testare la loro teoria gli studiosi hanno usato un modello matematico per valutare se la presenza di coloni europei avesse causato l'estinzione del marsupiale, senza alcuna influenza di malattie. 
''Il modello - conclude Prowse - ha simulato gli effetti della caccia e della perdita di habitat naturale causata dall'uomo sulla popolazione dei tilacini. E' risultato chiaro che l'impatto negativo della colonizzazione europea fu da solo abbastanza forte da porre fine alla specie, anche senza l'effetto di una malattia epidemica''. (ANSA).  
