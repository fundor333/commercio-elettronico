#titolo Ryanair: Ue, no all'acquisizione di Aer Lingus - Industria e trasporti - ANSA Europa
  BRUXELLES - No all'acquisizione di  Aer Lingus  da parte di  Ryanair : la Commissione Ue ha vietato l'operazione di fusione tra le due compagnie irlandesi perche' ''l'acquisizione avrebbe creato un  monopolio o posizione dominante  su 46 rotte dove attualmente Aer Lingus e Ryanair sono concorrenti,  riducendo la scelta  e portando all' aumento dei prezzi  dei biglietti''.  E' il secondo tentativo di acquisizione Ryanair-Aer Lingus che la Commissione europea blocca. Il primo era stato esaminato nel 2007, gia' allora l'antitrust si oppose ma Ryanair ripresento' una nuova proposta, proponendo nuovi rimedi ai dubbi della Commissione. 
 Bruxelles  pero' non e' soddisfatta, anzi, e' ancora piu'  scettica  del 2007: ''Oggi abbiamo dubbi ancora piu' consistenti di prima'', ha detto il commissario alla concorrenza  Joaquin Almunia , spiegando come ''su 46 rotte l'acquisizione avrebbe eliminato la concorrente piu' forte di Ryanair, utilizzata da piu' di 11 milioni di passeggeri''. Si sarebbe creato quindi un monopolio, lasciando la concorrenza ad altre compagnie charter ''che pero' hanno un altro modello commerciale, quindi sono troppo deboli''. 
 
I passeggeri, prosegue Almunia, ''non avrebbero potuto scegliere tra le opzioni che avevano finora, e quindi avrebbero pagato prezzi piu' elevati. Ryan ci ha presentato i suoi  rimedi , noi abbiamo fatto dei test, raccolto informazioni da associazioni dei consumatori, aeroporti e abbiamo deciso che  non erano sufficienti ''. Il no alla fusione arriva quindi ''per proteggere i milioni di cittadini che viaggiano da e per l'Irlanda, soprattutto gli irlandesi che devono per forza prendere l'aereo per recarsi all'estero''. 
 
Uno dei rimedi proposti da Ryanair e bocciati da Bruxelles prevedeva la  dismissione a Flybe  della maggior parte delle operazioni di Aer Lingus. Ma Flybe non e' stata ritenuta in grado di gestire un tale lavoro, in quanto piccola compagnia senza sufficiente esperienza per effettuare ad esempio lunghe rotte con gli Airbus 320. 
 
''La decisione di oggi fa si' che la  concorrenza resti intatta , e che i passeggeri continuino a beneficiare di una scelta maggiore di servizi e tariffe'', ha concluso Almunia. 
Â   
