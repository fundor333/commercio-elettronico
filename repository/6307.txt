#titolo Truffe nei fallimenti, vari arresti - Cronaca
E' in corso dalle prime luci dell'alba una vasta operazione del Comando Provinciale di Roma della Guardia di Finanza. Tra gli arrestati avvocati, commercialisti e imprenditori che sono riusciti ad appropriarsi di svariati milioni di euro insinuando in alcune procedure fallimentari dei crediti inesistenti. 
 Le somme sottratte illecitamente sono state in gran parte incassate da società estere riconducibili ad un noto fiduciario e faccendiere, attraverso accrediti su conti correnti aperti presso istituti di credito ciprioti ed elvetici. 
 I particolari dell'operazione saranno illustrati dagli inquirenti nel corso di una conferenza stampa che si terrà alle ore 10,00 presso la sede del Nucleo di Polizia Tributaria di Roma in via dell'Olmata n. 45, alla quale parteciperanno anche il Procuratore Aggiunto dott. Nello Rossi ed il Comandante Provinciale della Guardia di Finanza Gen. B. Ignazio Gibilaro.   
