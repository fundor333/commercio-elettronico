#titolo Dall’Ue un sistema anti-collisione fra satelliti - Ricerca e Istituzioni - Scienza&Tecnica
  Istituire un sistema europeo che impedisca la collisione tra satelliti  e mantenere la competitività dell'industria spaziale: sono queste le nuove misure varate dalla Commissione Europea alla luce della concorrenza sempre più agguerrita dei soggetti industriali emergenti in Cina e India. 
La nuova  strategia industriale prevede di elevare il livello delle competenze nell'industria e di rendere più rapidamente disponibili i finanziamenti e gli investimenti. Si punta inoltre a garantire l'indipendenza dell'Unione Europea nello spazio e a ristrutturare il quadro legislativo europeo per dare impulso all'industria, ad esempio attraverso leggi che promuovano la produzione e la diffusione di dati via satellite a fini commerciali. 
Il sistema di sorveglianza e monitoraggio per proteggere i satelliti dalle collisioni nello spazio, spiega la Commissione Europea, consentirebbe agli Stati Ue che eseguono il monitoraggio di satelliti e rifiuti spaziali di riunire le loro capacità e istituire, per la prima volta, un sistema di monitoraggio europeo. Unire le forze è necessario, considerando che nell'orbita terrestre si trovano circa 16.000 oggetti di dimensioni superiori a 10 centimetri e che la collisione con uno qualsiasi di essi potrebbe distruggere un satellite.  
Per il vicepresidente della Commissione Europea e commissario Ue per l'industria, Antonio Tajani, ‘’'investimento dell'Ue nelle infrastrutture spaziali aprirà nuove opportunità per le imprese europee. Tuttavia – ha rilevato - dobbiamo fare di più. Senza un'industria spaziale europea dinamica, non riusciremo a cogliere i frutti dei nostri investimenti’’. E’ quindi necessario, ha aggiunto, ‘’creare le condizioni che consentono alla nostra industria di competere a livello mondiale e predisporre un autentico mercato interno per i servizi spaziali innovativi. Nello stesso tempo dobbiamo garantire che l'infrastruttura nella quale abbiamo investito sia protetta dai danneggiamenti".  
