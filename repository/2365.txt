#titolo Parchi italiani come scrigni, 56 mila le specie animali - Istituzioni e UE - Ambiente&Energia
  ROMA - I 23 parchi nazionali italiani sono come 'scrigni' in cui custodiamo i nostri gioielli verdi su una superficie pari al 4,8% del territorio: 56.000 specie di animali, il numero piu' alto in Europa, per il 98% insetti e invertebrati. In questa porzione di territorio vive il 21% della flora e il 67% della fauna tutelata in Italia. E' il primo censimento della ricchezza della natura in Italia racchiuso in uno studio che il ministero dell'Ambiente ha dedicato ai parchi ('Parchi nazionali: dal capitale naturale alla contabilita' ambientale') e che da' conto di un ''eccezionale capitale naturale'' basato su ''un'analisi della biodiversita' condotta in termini di specie animali e vegetali, comunita', habitat ed ecosistemi''. 
Per la prima volta, anche per contribuire alla Strategia nazionale della biodiversita', in Italia viene censita la ricchezza di piante, animali, ecosistemi e paesaggi''. 
Il 7,1% dei parchi e' rappresentato da fiumi e laghi. Nelle aree protette ci sono 124 varieta' di ambienti sui 149 presenti in Italia: foreste per il 36%, rocce e grotte (18%), torbiere e paludi (28%). 
Il ministro Corrado Clini mette in evidenza che ''viene applicata ai parchi italiani una metodologia per la tutela delle risorse nel calcolo del Pil: quello che si vuole in Europa e' misurare l'economia anche in base all'uso delle risorse naturali ed energetiche''; la cosiddetta ''contabilita' ambientale, che e' un pezzo del lavoro in corso in Europa ma anche all'Ocse, diventa un valore, l'economia degli ecosistemi''. 
I parchi contribuiscono alla alla mitigazione dei cambiamenti climatici, grazie alla capacita' di assorbimento di carbonio (5,1 tonnellate in piu' per ettaro) con ricadute sia ambientali che economiche, e al rallentamento del consumo di suolo (del 4,5% rispetto al resto d'Italia). Ai parchi nazionali andranno 3,2 milioni di euro in piu' nel 2013, pari a circa il 4% degli 80 milioni di risorse finanziare destinate nel 2012.  
