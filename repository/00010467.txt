#titolo Sigep e nuove imprese, 48% sogna aprire gelateria  - Dolci Piaceri - Terra&Gusto
  - RIMINI - In Italia c'é grande voglia di nuova impresa legata al dolce artigianale e alla panificazione. Ne è la dimostrazione il clima che si vive a Rimini Fiera, dove oltre 120.000 operatori da tutto il mondo si incontrano per individuare nuove forme di business.  
Sigep - il Salone Internazionale della Gelateria, Pasticceria e Panificazione Artigianali in corso a Rimini Fiera fino al 23 gennaio - ha organizzato il progetto 'Sigep Neo', proprio per favorire l'incontro fra chi desidera aprire nuove attività e il mondo delle imprese. Utili le informazioni raccolte: il 48% pensa di aprire una gelateria, il 25% una pasticceria, il 7% una panetteria. Seguono yogurterie (5%), caffetterie, cioccolaterie. 
Per avere successo nella gelateria serve professionalità e anche in questo settore nuovi imprenditori premono per entrare sul mercato. "E' vero - conferma Giancarlo Timballo, presidente nazionale di CoGel Fipe Confcommercio - ma il requisito fondamentale per avere successo è la professionalità. Chi apre senza professionalità chiude in fretta. Ci vuole passione, bisogna formarsi adeguatamente". 
Il mondo della pasticceria, tramite il Conpait (Consorzio Pasticceri d'Italia), ha messo a punto una proposta in collaborazione con le imprese fornitrici di tecnologie e arredi. "Ci siamo accordati per rendere disponibili mille forniture complete per allestire una pasticceria orientata al cake design - dice il presidente Federico Anzellotti - con sfogliatrice, abbattitore, forno e quanto necessario. Il costo concordato con le imprese è di 25.000 euro ed è possibile accedere al 50% della cifra a fondo perduto e ottenere l'altro 50% a tasso agevolato".  
Anche nella panificazione la situazione è in fermento. Uno scoglio da far superare ai giovani è il luogo comune del lavoro notturno nei laboratori: "oggi però le tecnologie - spiega Paolo Zarantonello, presidente del Consorzio Sipan che raggruppa aziende produttrici di tecnologie - consentono di produrre pane di qualità in tempi rapidi. Si comincia a lavorare alle 6 del mattino".  
