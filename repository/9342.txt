#titolo Dal gelato alle torte a Rimini torna Sigep, fiera della gola - Speciali - Terra&Gusto
  RIMINI - Sara' un inizio 2013 dolce alla Fiera di Rimini. Nel segno di internazionalita' e business per un settore importante - e molto italiano - come quello della gelateria oltre che della pasticceria e della panificazione artigianale. E' la 34esima edizione edizione Sigep, l'appuntamento dedicato all'arte bianca, nella citta' romagnola dal 19 al 23 gennaio. 
La principale novita' dell'edizione 2013 e' il debutto di A.B. Tech Expo, il 3/o Salone Internazionale delle tecnologie e prodotti per panificazione, pasticceria e dolciario acquisito da Rimini Fiera. Un appuntamento che va a completare l'offerta del Salone, dando agli addetti ai lavori concrete opportunita' di business soprattutto sui mercati internazionali. Proprio per questo, al Sigep debuttera' la piattaforma 'Top buyers from 5 continents', progettata dalla Fiera romagnola per garantire alle imprese presenti incontri efficaci con gli operatori internazionali grazie a una piattaforma web, articolata in sei lingue che opera un 'matchmaking' accurato, profilando domanda ed offerta tra 120 aziende provenienti da 30 paesi. 
Per il resto, come nelle precedenti edizioni, saranno tanti gli eventi speciali che accoglieranno gli oltre 120mila operatori attesi (di cui 25mila provenienti dall'estero) nei sedici padiglioni del quartiere fieristico. Dal Sigep Gelato d'Oro (competizione per selezionare la squadra italiana in vista della Coppa del Mondo della Gelateria di Sigep 2014), il Campionato mondiale di pasticceria juniores (giovani pasticceri da cinque continenti), The star of sugar (concorso internazionale dedicato agli artisti dello zucchero), Golden bread cup (cinque nazioni proporranno un affascinante viaggio nella tradizione del pane in tutto il mondo). E poi i campionati di pasticceria, cioccolateria, design di torte, panini d'Oro in una sorta di olimpiadi della gola. 
Infine, sempre per favorire il business internazionale delle imprese italiane, Sigep e A.B.Tech proporranno progetti orientati all'export grazie alla collaborazione con Sistema Gelato: un servizio di consulenza e un osservatorio attivo tutto l'anno che fornira', nel corso di un workshop, agli operatori professionali del settore gelateria, pasticceria e caffetteria una selezione esclusiva di informazioni riguardanti location per l'avvio di gelaterie-caffetterie in Germania, Polonia, Russia, Gran Bretagna e altri paesi. (ANSA).  
