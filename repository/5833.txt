#titolo Zanoni (IdV): Parlamento Ue dice basta alla pesca intensiva - La voce degli Eurodeputati - ANSA Europa
  STRASBURGO - “Quello di oggi sulla riforma della politica comune della pesca è un voto storico. Il nostro obiettivo è la sostenibilità del settore, la fine dello scarico in mare dei pesci mori indesiderati e la stesura di piani a lungo termine basati su solidi dati scientifici”. E' il commento di Andrea Zanoni, eurodeputato IdV e membro della commissione ENVI Ambiente al Parlamento europeo, all'approvazione di due relazioni sulla riforma della pesca comune europea. 
   
 "La politica fallimentare degli ultimi 40 anni di pesca eccessiva ha minacciato la biodiversità dei nostri mari e reso i nostri pescatori disoccupati o dipendenti da sussidi. E' arrivata l'ora di cambiare registro”.   Il Parlamento europeo ha approvato oggi a Strasburgo (favorevoli 502, contrari 137 e astenuti 27) la relazione dell'eurodeputata socialista tedesca Ulrike Rodust sulla “politica comune della pesca” che mira alla conservazione degli stock ittici ponendo dei limiti alla pesca intensiva degli ultimi anni. 
   
 I dati della Commissione europea suggeriscono che più dell'80% degli stock ittici del Mediterraneo e il 47% di quelli dell'Atlantico sono soggetti a pesca intensiva. Approvata anche la relazione dell'eurodeputato irlandese liberal democratico Pat the Cope Gallagher sulla “conservazione delle risorse della pesca”.   “Entro il 2015 la pesca eccessiva dovrà essere convertita in una pesca ecologicamente sostenibile – attacca Zanoni - Ben vengano piani di gestione pluriennali e la possibilità di istituire una rete di riserve in cui sia vietata la pesca per ripopolare i nostri mari. E poi i sussidi europei dovranno essere condizionati al rispetto delle nuove regole e la pesca costiera e selettiva godrà di un sostegno particolare”.  
