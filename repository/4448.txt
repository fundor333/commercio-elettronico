#titolo Conad, affrontare l''anarchia' dei buoni pasto - Distribuzione - Terra&Gusto
  (ANSA) - ROMA - Sui buoni pasto ''c'e' un vuoto politico - ha detto il presidente di Pac 2000A e di Conad Claudio Alibrandi - che determina un aggravio ormai insostenibile per la distribuzione moderna''. 
Le commissioni ''pesano mediamente il 10%-12%, talvolta il 20%. E assistiamo impotenti a forme di evasione fiscale e previdenziali. Nascono persino iniziative simili ai 'Compro oro': alcuni supermarket, di altre insegne, ritirano ad esempio buoni nominalmente del valore di 300 euro, dando cash per 250 euro. E per chi porta questi buoni non c'e' nemmeno vincolo all'acquisto alimentare in quel punto vendita. Questo problema va affrontato''. 
Il tema, a detta di Alibrandi, ''e' particolarmente caldo nel Lazio dove l'incidenza dei buoni pasto e' altissima, in particolare a Roma dove il socio imprenditore del gruppo cooperativo e' piu' condizionato nel doverli accettare in un'ottica di servizio al cliente e nella speranza di mantenere la fedelta' delle famiglie all'insegna'', visto anche l'alto numero dei dipendenti della Pubblica amministrazione. ''Ci sono soci - ha precisato il presidente Pac 2000A - che non accettano piu' i buoni, pur rinunciando al fatturato. Del resto la redditivita' e' sempre piu' bassa a fronte di una gestione spesso rischiosa - ha sottolineato infine - con buoni falsi, buoni che vanno persi, ritardi nei pagamenti. L'auspicio e' che il nuovo governo si faccia carico del tema''.(ANSA).  
