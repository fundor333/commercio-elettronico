#titolo Privacy a rischio per chi ha donato il Dna alla ricerca - Biotech - Scienza&Tecnica
  Privacy a rischio per i volontari che hanno donato il Dna alla ricerca scientifica: ci sono delle brecce nel muro dell'anonimato che protegge la loro identità e quella dei loro familiari collegati per via paterna. Per svelare cognomi e parentele non serve un hacker: basta un computer connesso a internet per entrare nelle banche dati di Dna e genealogia che rendono le informazioni disponibili al pubblico. 
A lanciare l'allarme è uno studio statunitense pubblicato sulla rivista Science, che stima come da 135.000 donatori di Dna si possa risalire all'identità di diversi milioni di statunitensi. ''Se tuo zio ha dato il Dna a un database di genealogia genetica, tu potresti essere identificato'', spiega la ricercatrice Melissa Gymrek. ''Anche il cugino di quarto grado che non hai mai conosciuto potrebbe identificarti se il suo Dna è nel database - aggiunge - a patto che sia legato a te per via paterna''. 
I ricercatori, coordinati dal Whitehead Institute for Biomedical Research di Cambridge, hanno dimostrato la vulnerabilità del sistema riuscendo a ricostruire i nomi e le identità genetiche di 50 donatori, le cui informazioni biologiche erano state archiviate nei database in forma anonima. 
La ricerca è cominciata analizzando particolari sequenze del cromosoma maschile Y (chiamate Y-STR) di alcuni volontari che avevano partecipato al 'Progetto 1.000 genomi'. Dato che il cromosoma Y viene ereditato di padre in figlio, c'è una forte correlazione con i cognomi: per questo sono nate delle banche dati pubbliche che conservano le informazioni sulle sequenze Y-STR catalogate per cognome. I ricercatori sono quindi riusciti a scoprire i cognomi dei volontari inserendo le loro sequenze Y-STR in questi archivi. 
Poi, usando fonti come motori di ricerca, necrologi, siti di genealogia e dati demografici pubblici, i ricercatori sono riusciti a identificare circa 50 persone tra uomini e donne.  
Da qui l'appello affinchè vengano adottate nuove regole sulla condivisione delle informazioni genetiche. Gli stessi ricercatori hanno avvertito i funzionari dei National Institutes of Health (Nih) statunitensi, che hanno iniziato a prendere provvedimenti per rendere più sicuri i loro archivi.  
