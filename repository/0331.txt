#titolo PENSIONI: scontro sulla riforma Fornero - Politica
  I programmi dei partiti sulla previdenza, ad esclusione di Scelta civica per Monti che difende pienamente la riforma Fornero, propongono modifiche alla riforma dando più spazio alla transizione tra il vecchio e il nuovo sistema previdenziale. 
 PD:  Il partito democratico punta a risolvere il problema dei lavoratori esodati (coloro che sono rimasti o rischiano di rimanere senza redddito e senza pensione a causa dell'inasprimento delle regole per l'accesso alla pensione introdotte con la riforma Fornero) con una una "soluzione per tutti". Al momento i salvaguardati sono 140.000 (ai quali si aggiungono 80/90.000 che sono riusciti ad uscire a fronte di dati Inps dello scorso maggio che calcolavano la platea complessiva in 390.000 persone, ndr). Lo strumento dovrebbe essere il Fondo previsto dalla legge di stabilità (100 milioni oltre i risparmi che dovessero crearsi dallo stanziamento di 9,3 miliardi per i primi 140.000 salvaguardati) alimentato anche dal blocco per la fascia di pensioni oltre 6 volte il minimo (circa 3.000 euro al mese). Sulla riforma delle pensioni il Pd ritiene che siano utlli "correzioni" con la "reintroduzione del principio di gradualità nel passaggio dal vecchio al nuovo sistema). 
 PDL:  Risoluzione della questione esodati con tutela per tutti coloro che sono rimasti senza reddito e senza pensione. Il Pdl ritiene che il sistema previdenziale debba essere confermato nella sua sostenibilità ma anche che la riforma Fornero della previdenza vada modificata reintroducendo elementi di flessibilità nell'accesso alla pensione. Il partito è favorevole a incentivi al part time per i lavoratori anziani e all'introduzione di un tetto alle pensioni d'oro oltre alla revisione dei premi Inail in funzione del rischio reale delle aziende. 
 SCELTA CIVICA PER MONTI:  La nuova formazione difende la riforma della previdenza del Governo Monti poiché "ha dato al Paese il sistema più sostenibile e avanzato in Europa. Non possiamo permetterci - si legge nel programma - di sprecare questo risultato".  Il partito sostiene l'esigenza di un'efficace informazione ai singoli lavoratori circa le pensioni che essi possono ragionevolmente attendersi di ricevere e si propone di dare "un nuovo impulso alla previdenza complementare favorendone anche la crescita dimensionale con incentivi ai processi di fusione tra i fondi". Nell'agenda non si parla della questione esodati ma potrebbe esserci un'integrazione su questo tema. 
 MOVIMENTO 5 STELLE:  Il movimento si propone di tagliare di netto le pensioni d'oro e i vitalizi. Secondo le dichiarazioni di Beppe Grillo ci sarebbero 100.000 pensioni d'oro per una spesa annua di 13 miliardi. Il leader del Movimento sostiene che se fossero abbassate a 5.000 euro netti al mese, il risparmio annuale sarebbe superiore ai 7 miliardi di euro. Inoltre Grillo propone di abolire i vitalizi dei parlamentari e di ridurre quelli in  vigore a a 3.000 euro lordi. 
 RIVOLUZIONE CIVILE:  Il movimento di Ingroia  punta all'abrogazione della riforma Fornero e alla risoluzione del problema degli esodati con la tutela per tutti coloro che rischiano di rimanere senza reddito da lavoro e senza pensione. Inoltre Rivoluzione civile propone "un tetto massimo per le pensioni d'oro e il cumulo pensionistico". 
 LEGA:  Anche il  Carroccio propone la cancellazione totale della riforma Fornero, giudicata una "bomba sociale".  
