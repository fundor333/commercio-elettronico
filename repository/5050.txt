#titolo Fincantieri: Passera, bell'esempio, Stx Osv e' colpo d'ala - Shipping e Cantieri - Mare
   (ANSA) - MONFALCONE (GORIZIA), 12 FEB - "La Fincantieri è un bell'esempio, è capofila di una attività ed è importante anche come azienda trainante di altri settori; l'acquisizione di Osv, poi, è un colpo d'ala non scontato in un settore in cui tanti hanno paura". Lo ha detto il ministro dello Sviluppo economico,  Corrado Passera , in visita allo stabilimento  Fincantieri  di  Monfalcone .  
 Passera, elogiando anche l'operato dell'amministratore delegato, Giuseppe Bono, ha parlato di un'azienda sulla quale un anno fa c'era molto scetticismo. "Crollo del mercato, sfiducia dell'azionista pubblico sulle possibilità di rilanciare l'azienda, piano di impresa ritirato, sfilacciamento nei rapporti sindacali" erano gli elementi rilevanti dell'azienda all'epoca, "con la sensazione di ricorrere a una forzata cessione". Invece, "consultatomi a fondo con Bono e i collaboratori del ministero - ha ricordato Passera - abbiamo rivisto il piano, ci abbiamo lavorato a testa bassa, senza clamore, e oggi possiamo dire di esserci riusciti", grazie anche a "un management di qualità". (ANSA).  
