#titolo Per tutto il mese di marzo fermo pesca al pesce spada - DAL MIPAAF - Terra&Gusto
  "Era già noto da oltre un anno il decreto ministeriale che ha vietato da oggi per tutto il mese di marzo la pesca al pesce spada". Lo precisa, in una nota, il ministero delle politiche agricole alimentari, replicando alle critiche per lo scarso preavviso dato al provvedimento che da oggi blocca la pesca a questa specie. "Con il decreto sì è inteso solo garantire la piena osservanza di un obbligo già noto", spiega il ministero, specificando che i contravventori saranno sanzionati ai sensi della legge.  
La decisione di vietare questa attività per un periodo in aggiunta alla sospensione già in vigore ad ottobre e novembre, ricorda il ministero, è stata assunta dall'Iccat (Commissione internazionale per la protezione dei tonnidi dell'Atlantico) nel novembre 2011; il 13 gennaio 2012, infatti, la Commissione europea aveva informato in una lettera il segretario esecutivo dell'Iccat che la flotta degli Stati membri avrebbe effettuato il fermo supplementare dal 1 al 31 marzo. 
Il ministero precisa che le raccomandazioni adottate nell'ambito di organizzazioni internazionali sono vincolanti per gli Stati membri, anche senza specifici atti di recepimento nell'ordinamento comunitario. Il ministero, infine, sottolinea che "é vietata l'erogazione di aiuti pubblici a compensazione del mancato reddito, qualora il blocco dell'attività di pesca sia previsto nella regolamentazione comunitaria o internazionale".  
