#titolo Nissan, Leaf si rifa' il look per produzione in Europa - Prove  e Novit√† - Motori
  ROMA - L'elettrica 100% Nissan Leaf si rifa' il look in occasione dell'avvio della produzione in Europa e Nord America. Dopo due anni di esperienza per il mondo e oltre 50.000 esemplari in circolazione, Leaf si arricchisce di 100 piccole, ma significative modifiche. 
I miglioramenti  - si legge in una nota - riguardano l'autonomia prolungata, la maggiore riciclabilita', la spaziosita' interna, l'efficienza della ricarica e le dotazioni. 
La gamma e' stata ampliata e comprende ora tre versioni. 
Ritoccata anche l'aerodinamica, con lievi modifiche alle linee della calandra. 
Molte delle novita' introdotte sono state suggerite dagli stessi automobilisti che, discutendo nei forum settoriali piu' attivi del web, hanno promosso la mobilita' a emissioni zero consentendo al modello di raggiungere un alto livello di soddisfazione tra i clienti (93%). Oltre alla voce dei clienti, Nissan ha analizzato i dati elaborati in forma collettiva dal sistema telematico Carwings di Leaf, una tecnologia rivoluzionaria che permette agli utenti di controllare a distanza il riscaldamento e la ricarica del veicolo, e acquisisce informazioni su carica, abitudini d'uso e distanze percorse.      Alcuni interventi, piu' sostanziali, hanno riguardato la propulsione per aumentare l'autonomia; altri hanno corretto piccoli dettagli pratici, come l'aggiunta di una luce a LED nella presa di ricarica per facilitare l'inserimento della spina nelle ore notturne. Novita' per quanto riguarda la strategia di ricarica: durante il Salone di Ginevra del 2012, ad esempio, in Europa si contavano 150 concessionarie con mandato per Nissan Leaf e 195 punti di ricarica rapida. Oggi, a soli dodici mesi di distanza, le concessionarie sono 1.400 e le colonnine di ricarica rapida con sistema ''Quick Charger'' 600. Le stazioni di ricarica standard sono quasi raddoppiate: da 12.000 a oltre 20.000. 
Per quanto riguarda, invece, la produzione, Leaf sara' fabbricata nello stabilimento di Sunderland nel Regno Unito, sulla stessa linea di Qashqai. L'impianto, che realizza anche Note e Juke, e' tra i piu' produttivi d'Europa nel settore automobilistico. Nuova Leaf sara' in vendita in Europa a meta' anno nei tre noti allestimenti Visia, Acenta e Tekna. Visia e' la variante entry-level, mentre Tekna ha dotazioni di serie ancora piu' complete del modello originale.  
