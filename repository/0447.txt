#titolo Olga Kurylenko - Protagonisti
di Francesca Pierleoni  
 VAI ALLO SPECIALE  
 Neanche una riga di copione, ma "Terrence mi parlava continuamente del mio personaggio. Lo voleva molto innocente, una donna che non sapesse realmente dove fosse e cosa fare, e che avesse lo stesso approccio nell'amore. Lei è timida e inquieta, e fa anche un grave errore, per indurre nell'uomo che ama una reazione. Si può dire che scenda per un attimo all'inferno, ma ha un cuore puro, come quello della natura che l'affascina tanto". Così Olga Kurylenko spiega il suo ruolo in To the Wonder, il film di Terrence Malick, con Ben Affleck, Rachel McAdams e Javier Bardem, oggi alla Mostra di Venezia in concorso. Classe 1979, l'attrice, nata in Ucraina ma naturalizzata francese, è un'ex modella lanciata nel cinema da parti come quella della Bond girl in Quantum of solace. E' fra i protagonisti di una serie tv, Magic City, e oltre a To the Wonder ha quattro film in uscita nei prossimi mesi, da Seven Psychopaths a Oblivion con Tom Cruise. 
   
 Riguardo all'incontro con il regista spiega che "l'intesa è stata immediata, già dal provino. E' come un medium, ti legge dentro. Si sente la sua timidezza ma con gli attori si apre. Sì è sviluppato tra noi un rapporto quasi telepatico, capivi cosa voleva dirti prima che parlasse. Sul personaggio, mi consigliava 'lascia perdere le parole, pensale, il silenzio e' più forté". 
 L'attrice nel film è Marina, la compagna, poi moglie francese, di Neil (Ben Affleck), che si trasferisce con lui negli Usa, in Oklahoma. Tra loro, per quanto ci sia un amore profondo, nascono presto incomprensioni difficili da superare. "Quando ho visto il film, non sapevo cosa aspettarmi. Non sai la storia, non c'é script, vivi il personaggio. Lui si dà più opzioni, gira più finali, poi penso decida la strada in sala di montaggio. Il film intero durava cinque ore" dice. Per la Kurylenko, alla quale Malick prima delle riprese ha chiesto di leggere Anna Karenina di Tolstoj oltre all'Idiota e ai Fratelli Karamazov di Dostoevskij, quello del cineasta "é l'approccio ideale, io lavorerei sempre così. Alcuni attori vogliono gli si dica cosa fare, io amo improvvisare. Terrence ti lascia molto libera, ti sorprende". Ed è capitato che "Malick all'improvviso inseguisse una farfalla per riprenderla, o che mi chiedesse di fare una scena fra le foglie di un albero. D'altronde il legame con la natura dei personaggi è centrale, ci fa tornare alle domande su Dio (legate anche al personaggio di Bardem, un prete in crisi di vocazione, ndr)". In amore "capita di amare tanto qualcuno ma di non riuscire a vivere con lui. Marina amerà Neil per tutta la vita, e proprio il suo amore la spinge ad andare avanti. Tra loro non funziona, eppure continuano a provare. E' solo la nostra volontà che ci spinge o c'é qualcosa di più grande? Nell'amore certo c'é il libero arbitrio - conclude l'attrice - ma anche qualcosa che è sopra di noi, vince su tutto".  
