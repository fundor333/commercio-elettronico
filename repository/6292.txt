#titolo Barche e gozzi sorrentini, un volume di Enzo De Pasquale - Libri - Mare
  (ANSA) - ROMA, 15 NOV -  Enzo De Pasquale , ingegnere navale e istruttore di vela, nato a Meta di Sorrento, si e' voluto immergere nella storia dei suoi conterranei e illustri maestri d'ascia per ricostruire l'evoluzione della cantieristica navale cosiddetta minore. 
In ''Barche e Gozzi sorrentini'' edito da Mursia, si ritrovano le storie imprenditoriali degli uomini che nell'Ottocento abitavano nei borghi sorrentini e che nei loro cantieri navali hanno avviato la costruzione di barche da lavoro e da diporto, come tartane e feluche, gli unici mezzi  per collegare la costiera sorrentina al resto del regno borbonico, assicurando quindi le attivita' commerciali con il capoluogo partenopeo. 
Dalla voce dei protagonisti, i maestri d'ascia come i  Cafiero , i  Mauro , i  Castellano  e gli  Aprea , Enzo De Pasquale passa in rassegna e analizza le varie tipologie di costruzioni navali diverse da una marina all'altra, utilizzate ieri e oggi in questo tratto di costa. Alla luce di un'attenta ricerca condotta tra scuole nautiche, vecchie case armatoriali, barche dimenticate, marine, cantieri e botteghe, l'autore ricostruisce gli aspetti storici e sociologici che hanno caratterizzato lo sviluppo del traffico marittimo in costiera, ancora oggi in continuo fermento. (ANSA).  
