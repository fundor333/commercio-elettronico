#titolo Crisi: Grecia; governo precetta i lavoratori marittimi - Crociere e Traghetti - Mare
  (ANSAmed) - ATENE, 5 FEB - Il governo greco fa ricorso alle leggi d'emergenza e, per spezzare lo sciopero dei marittimi e dei portuali che andava avanti da sei giorni, fa ricorso alla precettazione proprio come aveva fatto giorni fa con i dipendenti dei trasporti pubblici.  
 La drastica decisione, come hanno riferito fonti vicine all'esecutivo, si è resa necessaria in quanto sulle isole - tagliate fuori dai rifornimenti a causa dei traghetti e dei mercantili bloccati nei porti - cominciano a scarseggiare il carburante e anche i generi alimentari. "Sfortunatamente non c'é più spazio di manovra per ulteriori discussioni" con il sindacato dei marittimi, ha detto il ministro della Marima mercantile e dell'Egeo, Costis Mousouroulis, annunciando ai giornalisti la decisione del governo. I marittimi chiedono il pagamento degli stipendi arretrati da parte delle compagnie di navigazione nelle quali sono impiegati e la firma di un contratto collettivo di lavoro. In base alle direttive emanate dall'esecutivo, gli scioperanti riceveranno già da questa sera gli avvisi con cui vengono convocati di nuovo sul posto di lavoro a partire da domattina alle 06:00 pena l'arresto. Da parte sua, la Federazione nazionale Lavoratori Marittimi (Pno), che rappresenta gli scioperanti, ha reso noto in serata che i suoi iscritti proseguiranno senza timori nell'astensione dal lavoro. (ANSAmed).   
