#titolo Schulz in Italia: spero Grillo appoggi nuovo governo - La voce degli Eurodeputati - ANSA Europa
  ROMA - ''Spero che Grillo appoggi un governo che aiuti a risolvere i problemi del Paese''. E' l'auspicio di  Martin Schulz , presidente dell'Europarlamento, intervistato dall'Agenzia televisiva 'Vista'. ''Penso che il partito di Beppe Grillo debba decidere se hanno preso i voti per rimanere spettatori o se hanno preso un mandato da parte degli elettori affinche' il partito contribuisca attivamente a risolvere i problemi del Paese'', ha aggiunto Schulz. 
   
 ''Spetta a Grillo e ai suoi decidere, ma secondo me, essendomi confrontato con delle persone che hanno votato Grillo'' ritengo che oltre alla necessita' di ''dare una scossa'', gli elettori abbiano dato ''un chiaro messaggio per contribuire a  trovare delle soluzioni '' ai problemi del Paese.     Schulz, a proposito del referendum sull'euro, ha sottolineato che ''un certo tipo di populismo non e' una specificita' italiana: esiste in tutto il mondo'', ha detto citando il partito dei Pirati in Germania.     Il presidente del Pe si e' detto ''molto fiducioso'' sul fatto che l'Italia sapra'  dotarsi di un ''governo stabile''  ed ha osservato che, in Europa, ''siamo tutti sulla stessa barca: bisogna decidere in quale direzione indirizzarla''. 
   
 Elogiando la figura politica del presidente  Napolitano , Schulz ha sottolineato che ''la storia italiana e' piena di uomini e donne che hanno saputo trovare il cammino''. ''La mia convinzione - ha aggiunto il presidente del Parlamento europeo - e' che l'Italia e' un  Paese meraviglioso, viva l'Italia! ''.    Schulz ha poi espresso la gratitudine del Parlamento europeo e l'ammirazione ''per quello che Napolitano ha fatto per l'Italia e l'Europa''.  
