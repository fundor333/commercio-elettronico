#titolo Li Keqiang eletto premier da assemblea nazionale - Mondo
Li Keqiang è stato eletto premier dall' Assemblea Nazionale del Popolo. 
 Xi Jinping e' stato eletto presidente della Repubblica Popolare Cinese. 
 Con l'elezione si conclude l' ascesa di Xi Jinping, che compirà 60 anni tra tre mesi, al vertice della Cina. L' Assemblea Nazionale del Popolo, che lo ha eletto, sceglierà oggi il nuovo governo, alla testa del quale va il 58enne Li Keqiang. Si tratterà dell' ultimo atto del processo di successione, che in Cina si svolge ogni dieci anni e che era iniziato col 18/mo congresso del Partito Comunista, nel novembre scorso. E' la seconda volta che la successione si svolge in modo ordinato e senza sorprese, a dimostrazione che il Partito Comunista è riuscito a creare un meccanismo che è accettato da tutte le sue componenti. A sorpresa, Xi Jinping ha scelto come suo vice Li Yuanchao, considerato un riformista, preferendolo al favorito Liu Yunshan. 
 Il Presidente della Repubblica, Giorgio Napolitano, ha inviato al nuovo Presidente della Repubblica Popolare Cinese, Xi Jinping, il seguente messaggio: "In occasione della sua elezione a Presidente della Repubblica Popolare Cinese, mi è particolarmente gradito farle pervenire, a nome di tutto il popolo italiano e mio personale, le più vive e sincere congratulazioni. Serbo in me il ricordo del nostro cordiale incontro a Roma in occasione delle solenni celebrazioni del 150 anniversario dell'Unità d'Italia, alle quali ella ha partecipato con un apprezzato segno di amicizia verso il nostro Paese. In tale spirito, le porgo fervidi voti di benessere e di pieno successo nel mandato che oggi inizia a esercitare". Lo rende noto un comunicato del Quirinale. 
 Il premier nipponico Shinzo Abe ha inviato un messaggio di congratulazioni al neo presidente della Cina, Xi Jinping, rimarcando che il Giappone è pronto "a costruire relazioni basate sul beneficio reciproco". Lo ha riferito il capo di gabinetto, Yoshihide Suga, secondo cui il tra i due Paesi è "uno dei più importanti" per Tokyo. Suga, in conferenza stampa, ha escluso l'esistenza di errori sulla posizione delle isole Senkaku/Diaoyu, motivo di un duro scontro diplomatico e di forti tensioni bilaterali, sfociati in un boicottaggio di prodotti e beni Made in Japan. "E' territorio giapponese sotto l'aspetto storico e del diritto internazionale", ha ribadito quanto al controllo esercitato sul piccolo arcipelago disabitato nel mar Cinese orientale, fortemente rivendicato da Pechino. "La nostra porta per il dialogo è sempre aperta e con la nuova leadership cinese il Giappone è pronto a un rapporto reciprocamente strategico in una prospettiva globale", ha concluso Suga, assicurando che, se necessario, il Sol Levante "terrà ferme le sue posizioni".  
