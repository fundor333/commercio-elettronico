#titolo Sequestrato deposito abusivo rifiuti pericolosi a Fiumicino - Rifiuti & Inquinamento - Ambiente&Energia
 
            
            FIUMICINO - La Guardia costiera ha posto sotto sequestro, al
Passo della Sentinella di Fiumicino, un deposito abusivo di
rifiuti pericolosi, tra cui materiale edile, alternatori di
corrente esausti, pneumatici, scarti di elettrodomestici,
vetroresina e bombole del gas, in un area complessiva di circa
70 metri quadri. Questo materiale, depositato incontrollatamente nei pressi
dell'area golenale del Tevere gia' caratterizzata da un forte
degrado ambientale, contribuisce ad accrescere l'inquinamento
con probabili infiltrazioni di sostanze tossiche nel sottosuolo,
gravando cosi' sul delicato ecosistema della foce del fiume
Tevere. I presunti responsabili sono stati individuati e sentiti
preliminarmente dagli Ufficiali di Polizia Giudiziaria presso la
Capitaneria di Porto di Roma; e' stata quindi inoltrata alla
Procura della Repubblica presso il Tribunale di Civitavecchia
notizia di reato per abbandono e deposito incontrollato di
rifiuti, in violazione della normativa vigente in materia di
gestione dei rifiuti e di bonifica dei siti inquinati. I militari della Guardia Costiera continueranno la loro
attivita'  di pattugliamento al fine di tutelare i cittadini ed
il patrimonio ambientale del litorale e della foce del fiume
Tevere.
