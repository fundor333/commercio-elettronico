#titolo Che dire di Khedira? - Il poeta del gol
  ROMA - Tra Sami Khedira da una parte e Egidio Arévalo dall'altra v'era la distanza  di parecchi scenari.  Esattamente si fronteggiavano la moda e la tradizione.  Dove 'moda' sta a significare l'irruzione di nuovi mondi nel football, con tutto  il vigore e l'eleganza che queste qualità possono significare; e  tradizione intesa come custodia d'un credo lontano, ascoltato e quindi tradotto  in pratica nel campo di calcio.  
   
 Moda anche come rappresentazione della  contemporaneità, messa in mostra di tutto ciò che è efficienza,  "high-tech", e-pood, auricolari, fusi orari, quartieri finanziari, l'Atlanta di  "Un uomo vero" dello scrittore americano Tom Wolfe. Nell'altro caso 'tradizione' è un procedere nel nuovo a fatica, ben adattandosi, alla fine, e inserendosi  perfettamente se non altro a via di respirare i vissuti degli 'antenati'  campioni.  
   
 Nel caso della nazionale tedesca, la sensazione è stata che i  giovani non avessero in mente gli "antichi padri", Fritz Walter, ad esempio,  Rahn, oppure, più a noi vicini, Held, Seeler o ancora Overath. Forse Boateng "ha  sentito parlare" del terzino tedesco Manfred Kalz; e la stessa cosa può  essere accaduta per Khedira a proposito di Andreas Moller. E Jansen di  Schnellinger? Il dubbio rimane. Vedendo in azione i calciatori uruguagi, il  sentirli compromessi con il passato ci assedia benevolmente: è come se sotto la  maglia "celeste" portassero appesi tanti santini, tante esistenze che negli anni  difesero quei colori. Ad Arèvalo, crediamo, avranno narrato la grandezza di José  Leandro Andrade e di Obdulio Varela. E' dal modo in cui arrivano sul pallone che  avvertiamo in loro il sentimento del passato, o, più semplicemente, il  Sentimento. Quando giocano, gli uruguagi hanno un santuario in petto.  
