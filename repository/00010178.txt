#titolo Usa 2012: polemiche per duro spot tv anti-Romney  - Mondo
Uno spot tv anti-Romney diffuso da un gruppo indipendente pro-Obama sta scatenando le ire dei repubblicani, ma non piace neanche a molti democratici, e la campagna del presidente ne ha già prontamente preso le distanze. Lo spot, di un minuto, di fatto collega la morte per cancro di una donna all'ex governatore del Massachusetts. Vi si vede un uomo, Joe Soptic, che ha perso il lavoro quando nel 2001 l'acciaieria in cui era impiegato, allora di proprietà della Bain Capital, venne chiusa e Soptic perse così l'assicurazione sanitaria per sé e per la sua famiglia, non molto tempo prima che a sua moglie venisse diagnosticato il tumore che in meno di un anno l'ha uccisa, a 55 anni. 
 Tuttavia, Romney - ha messo prontamente in evidenza la sua campagna - ha guidato la Bain Capital fino al 1999, e non ha quindi avuto nulla a che fare con la chiusura dell'acciaieria, la Gst Steel di Kansas City. In un'intervista Soptic ha poi affermato di ritenere che lo spot sia corretto, ma ha anche detto di non voler dare la colpa della morte di sua moglie a Romney. "Non abbiamo alcun collegamento - ha detto la portavoce della campagna di Obama, Jen Psaki - con alcuno spot realizzato da Priorities Usa", il super Pac che ha finanziato la realizzazione e la messa in onda dello spot in questione in cinque stati considerati 'chiave'. 
 "Lo spot è sbagliato perché collega un candidato presidenziale alla tragedia personale di una famiglia", ha commento Joe Sestak, parlamentare democratico della Pennsylvania. Un posizione simile a quella di Kirsten Kukowski, una portavoce del Repubblican National Committee che, citata dal Wsj, ha accusato il super Pac pro-Obama di aver "sfruttato la morte per cancro di una donna per portare avanti la sua agenda politica" e al tempo stesso ha accusato il presidente e i suoi alleati di usare qualsiasi tattica "per distrarre gli elettori" dai fallimenti della sua amministrazione.  
