#titolo Ambiente:nuova sacca 'green' trasporto marittimo acqua dolce - Shipping e Cantieri - Mare
  (ANSA) - GENOVA, 23 GEN - Grazie ad un progetto denominato  'Refresh' , e' stata realizzata a Genova una sacca di materiale 'green' che permettera' di trasportare via mare grandi quantita' di acqua dolce, mediante contenitori flessibili realizzati in materiale tessile rivestito e trainabile da un rimorchiatore.     A mettere a punto la nuova tecnologia, elaborata da  D'Apollonia  (gruppo Rina), sono stati ricercatori e ingegneri operanti a Genova.  
 Secondo il gruppo, il nuovo sistema, che sfrutta la differenza di densita' tra l'acqua dolce e quella salata, permette il galleggiamento della sacca, che ha una capacita' complessiva di circa 2 mila metri cubi di acqua. 
Con questo sistema, sottolinea il gruppo RINA, ''e' garantita una notevole diminuzione dei costi di esercizio e di equipaggio rispetto al trasporto di acqua tramite nave cisterna''.     Tale tecnologia consiste in sacche modulari interconnesse tra loro attraverso chiusure lampo stagne e ad altissima resistenza che rendono i moduli gestibili sia singolarmente, sia collegati tra loro. I primi test hanno dato risultati positivi circa il buon funzionamento del sistema. La nuova tecnologia e' destinata ad avere un impatto sulla distribuzione, attualmente molto disomogenea, delle risorse idriche in alcune coste europee del Mediterraneo caratterizzate da scarsita' d'acqua, in particolare Spagna, Italia, Grecia e Turchia.(ANSA).  
