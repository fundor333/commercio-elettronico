#titolo Ue: Bei; nel 2012 6,8 mld a Italia, focus su Pmi - Altre news - ANSA Europa
     (ANSA) - BRUXELLES, 28 FEB - Nel 2012 la Banca europea per
gli investimenti (Bei) ha stanziato per l'Italia 6,82 miliardi
di euro, il 13,1% del totale di tutti i prestiti concessi negli
oltre 60 Paesi partner. Soltanto la Spagna ha ricevuto piu'
fondi, raggiungendo gli 8,08 miliardi di euro. E' quanto emerge
dal rapporto annuale della Bei presentato oggi a Bruxelles. I
finanziamenti destinati l'anno scorso all'Italia sono diminuiti
rispetto al 2011, quando si era arrivati a 8,44 miliardi di
euro, ma la Bei ha intenzione d'invertire la tendenza nei
prossimi anni. 
   ''Siamo pronti ad aumentare i nostri prestiti del 40%
all'anno tra il 2013 e il 2015, facendo quindi uno sforzo
straordinario in questi tempi eccezionali per l'Europa'', ha
affermato il presidente della Bei, Werner Hoyer. ''La Banca
vuole dare un contributo significativo e tangibile per superare
l'attuale crisi'', ha aggiunto. Nei prossimi tre anni la Bei
intende stanziare fondi supplementari per 60 miliardi di euro,
raggiungendo la cifra annuale di prestiti di 65-70 miliardi. 
   I settori su cui si concentrera' la Banca saranno ''le
piccole e medie imprese, la ricerca e l'innovazione,
l'efficienza energetica e le infrastrutture strategiche''. Nel
corso del 2012 i principali finanziamenti della Bei all&#8217;Italia
hanno riguardato le Pmi, ad esempio con due prestiti di 400
milioni di euro ciascuno attraverso Unicredit e Intesa Sanpaolo. Un altro finanziamento di 400 milioni di euro e' andato alla
Snam e ha riguardato la costruzione di due gasdotti. (ANSA)
           
