#titolo Web scatenato, su Twitter e' trend mondiale  - Politica
ROMA - #csxfactor. Ovvero il centrosinistra, alla maniera di 'X Factor'. Per una sera le primarie si fanno evento televisivo e vincono la sfida della Rete, portando il confronto tv tra Bersani, Vendola, Renzi, Puppato e Tabacci a dominare il dibattito mondiale su Twitter. Ancor prima di conoscere il verdetto degli ascolti tv, ancor prima di 'pesare' le opinioni attraverso i sondaggi, la scelta dei cinque candidati alle primarie del centrosinistra di misurarsi in un dibattito, appare vincente, se si guarda all'attenzione e partecipazione che ha suscitato sul web. Twitter sceglie un hashtag ironico, per seguire in 140 caratteri le risposte alle domande dei candidati: #csxfactor (Sky ha scelto lo studio del talent show per ospitare il confronto). E in breve quell'hashtag balza al primo posto nella classifica dei 'trending topics' mondiali del social network. Insomma, la partecipazione è enorme. 
 E a voler dare retta alla classifica delle parole più citate dai tanti che hanno twittato i loro commenti al dibattito, a sorpresa i candidati più 'deboli', Tabacci e Puppato, vincono su Bersani, Renzi e Vendola, almeno nel corso della diretta. A ogni domanda ondate di tweet inondano la Rete. E' generale il plauso alle dure parole dei candidati verso l'ad della Fiat Marchionne. Mentre suscita biasimo il fatto che nessuno dei candidati abbia citato Enrico Berlinguer nel suo pantheon di riferimento ('#Berlinguer è morto di nuovò, twitta qualcuno). Profonde divisioni genera Pietro Ichino, citato a proposito della riforma del lavoro. Padoa-Schioppa e Oscar Giannino vengono citati a causa di due gaffe: Puppato attribuisce la parola 'bamboccioni' erroneamente a Brunetta, mentre una ragazza dal pubblico storpia il nome di Giannino in Giannetto. Se viene in generale promosso il giornalista che conduce il dibattito, Semprini, è arduo stilare una classifica tra i candidati.  
 Chi è stato più bravo? Ognuno sembra avere la sua risposta. Quel che è certo, è che l'attenzione ai contenuti è molto alta. Tanto che c'é chi fa fact checking (controllo sulla veridicità delle affermazioni) in diretta. Qualcuno riesce in tempo reale a contestare alcuni dei dati economici forniti citando l'Istat, tanti altri bacchettano i candidati quando chiamano Marchionne 'ingegnere', mentre è laureato in legge, correggono. C'é tanta ironia, come sempre, su Twitter. "Brava la Puppato. Pronta per le politiche 2008", scrive Niccolò. E Giuseppe: "Renzi ha alzato il pugno sinistro per chiedere il diritto di replica. La fine del mondo è vicina". "Tutti gli elettori di Tabacci sono in studio", maligna Emanuele. "A Vendola 90 secondi non gli bastano manco per ordinare un caffé al bar", ironizza un anonimo. "Bersani, non ha l'X Factor", scherza qualcun altro. E allora ci sta pure la battuta: "Qui mancano solo Elio e Morgan".  
