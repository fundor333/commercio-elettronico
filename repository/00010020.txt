#titolo Allergie bimbi,difficile riconoscerle ma prevenirle si puo' - Medicina  - Salute e Benessere
  (ANSA) - ROMA, 18 MAR - Starnuti, occhi arrossati e che lacrimano, naso gocciolante, prurito, tosse continua: sono questi i primi sintomi delle allergie che spesso si sviluppano con l'arrivo della primavera, un fenomeno molto diffuso soprattutto in eta' pediatrica, se e' vero che a soffrirne e' ormai il 20% dei bambini. 
Riconoscerle non e' sempre facile come spiegano i pediatri della Sipps (Societa' italiana di pediatria preventiva e sociale), perche' inizialmente possono essere scambiate per una semplice influenza o un raffreddore e per avere conferma e' necessario recarsi dal proprio pediatra e successivamente da un allergologo, che effettuera' alcuni test per verificare la sensibilizzazione a sostanze potenzialmente allergeniche, ma prevenirle e' in parte possibile. 
La Sipps ha elaborato infatti un decalogo rivolto alle future mamme, con semplici misure preventive da seguire fin dai primi giorni della gravidanza e nei primi mesi di vita del neonato. 
Smettere di fumare, contenere l'esposizione all'inquinamento ambientale, utilizzare solo se prescritti alcuni farmaci, come antiacidi, paracetamolo o antibiotici ed evitare le situazioni di stress sono solo alcune delle regole di base, alle quali seguono altre come quella di evitare di esporre i neonati al fumo passivo e favorire l'allattamento al seno per almeno sei mesi. Se invece l'allergia del bambino e' ormai stata diagnosticata- proseguono i pediatri della Sipps- occorre evitare esposizione al fumo di sigaretta, sia attivo che passivo, ridurre le concentrazioni di acari della polvere, ridurre e pulire frequentemente gli arredi che costituiscono un habitat favorevole per l'acaro, come moquette, divani, poltrone e tendaggi pesanti, favorire ventilazione e ricambio dell'aria negli ambienti domestici e ricorrere a materiali speciali per il rivestimento dei cuscini e dei materassi. Per tenere sotto controllo le allergie e' possibile ricorrere anche ad aiuti farmacologici di vario tipo, come antistaminici, cortisonici e cromoni, e in molti casi e' fondamentale per la prevenzione il cosiddetto "vaccino", che consiste nella somministrazione dell'allergene responsabile dei disturbi allergici e viene prescritto quasi sempre per via sublinguale, con gocce o spruzzi da mantenere sotto la lingua per alcuni secondi e poi deglutire. 
Â   
