#titolo Tregua maltempo, ma domani di nuovo brutto - Cronaca
  
 BERGAMO  - Si ritiene che sia il ghiaccio la causa dell'uscita in una scarpata, questa mattina, di un autobus nel Bergamasco. Lo spiega la Polstrada secondo cui sono tre i feriti in codice giallo e una quarantina i contusi in codice verde. Prima avrebbe sbandato verso destra finendo contro un muro per poi rimbalzare a sinistra distruggendo un guardrail e rotolando per diversi metri in una scarpata: è questa, secondo i primi rilievi, la dinamica dell'incidente nel quale, stamattina a Capizzone, in valle Imagna (Bergamo), sono rimasti coinvolti oltre 40 studenti di varie scuole diretti verso Bergamo. Tre di loro sono ricoverati all'ospedale Papa Giovanni XXIII di Bergamo. L'incidente alle 6,40, nel tratto tra Capizzone e Strozza all'altezza di una curva: all'origine potrebbe esserci il ghiaccio che stamattina ricopriva varie strade della provincia. 
 Sull'Italia la pressione è in generale aumento, in attesa di una nuova perturbazione atlantica che inizierà ad interessare le regioni più occidentali dalle prime ore di mercoledì. Al  Nord  residua nuvolosità e locali fenomeni sul settore centro-orientale del Friuli Venezia Giulia, sulle aree più prossime al confine del Trentino Alto Adige e, tra notte e primo mattino, su Valle d'Aosta ed Alpi piemontesi esposte ad ovest ma in rapido miglioramento con ampie schiarite; prevalenti schiarite sul resto del Nord, con locali nebbie in banchi sulle pianure al primo mattino. Tendenza ad aumento della nuvolosità medio alta dalla tarda serata sulle regioni di nordovest. Al  Centro e Sardegna  tempo stabile e prevalentemente soleggiato salvo addensamenti sull'Umbria così come sulle aree appenniniche laziali e toscane e rispettive aree interne adiacenti dove non si escludono locali e brevi piovaschi fino metà giornata. Nuvolosità in graduale aumento dalla tarda serata e nella notte sulla Sardegna. Al primo mattino locali nebbie nelle valli interne.  Sud e Sicilia : parziali addensamenti al primo mattino sulla Calabria tirrenica ma in rapido miglioramento; scarsa nuvolosità e prevalenti schiarite sul resto del Sud, con nubi in moderato aumento dalla tarda sera/prima nottata sulla Sicilia con deboli precipitazioni associate sul settore nord. 
 Per domani le previsioni sono in peggioramento. 
 NEVE A CORTINA, SCIATE GARANTITE PER LE FESTE  - Impianti aperti, piste innevate e strade sgombre per garantire agli appassionati di Cortina d'Ampezzo un fine stagione all'insegna del divertimento e della sicurezza". E' il commento dell'assessore allo sport Marco Ghedina alla nevicata eccezionale che ha interessato Cortina d'Ampezzo nella giornata di ieri. Garantita quindi la possibilità di sciare a Pasqua. "Solo a fondo valle - racconta - sono caduti oltre 50 centimetri di neve: gli elicotteri hanno condotto interventi anti-valanga per garantire la sicurezza anche per chi opta per i fuori pista". L'auspicio per le feste è dunque buono. "Aspettiamo i tanti appassionati di sci e sport invernali - spiega Ghedina - per chiudere in bellezza questa stagione ricca di neve". 
 FRANA IN APPENNINO, CHIUSO TRATTO TOSCO-ROMAGNOLA  - La statale "Tosco Romagnola", che collega la pianura forlivese con l'alto Appennino, è nuovamente interrotta al traffico nel tratto compreso fra i comuni di Portico e San Benedetto a causa di una nuova frana, accaduta nella tarda serata di ieri, in corrispondenza del medesimo tratto dove sono attualmente in corso gli interventi urgenti di ripristino della sede stradale danneggiata da un precedente movimento franoso lo scorso gennaio. "A causa del maltempo e, in particolare, delle persistenti piogge delle ultime settimane - spiega l'Anas -, una importante quantità di materiale si è distaccato dalla pendice lato monte, riversandosi sulla carreggiata. L'arteria resta provvisoriamente chiusa. Il traffico è deviato sulla viabilità secondaria, con indicazioni in loco. Sul posto è intervenuto il personale e i tecnici Anas per i rilievi e gli interventi urgenti del caso, al fine di ripristinare la circolazione appena possibile". 
 VALANGA NEL BIELLESE SUL MONTE "LA MUANDA" SCI-ALPINISTA TRAVOLTO   Una valanga ha travolto stamane uno sci-alpinista mentre effettuava una gita sul monte La Muanda, una classica e frequentata gita di sci-alpinismo del Biellese, a circa 2000 metri di quota. Altri escursionisti che erano in zona hanno dato l'allarme ed è intervenuto l'elicottero del Soccorso Alpino con un'unità cinofila. I soccorritori sono riusciti a disseppellire l'uomo che è stato trasportato all'ospedale di Novara. Le sue condizioni non sarebbero gravi. 
 LIGURIA; ALLARME FRANE,REGIONE CHIEDE AIUTO GOVERNO   Il maltempo degli ultimi giorni ha creato un'emergenza frane in Liguria e la Regione lancia l' allarme chiedendo aiuto al Governo. "Siamo in una situazione molto critica, le ultime piogge hanno provocato nuove frane e gravi danni alla viabilità, le risorse non bastano, serve l' aiuto del Governo" hanno affermato oggi gli assessori alle Infrastrutture, Raffaella Paita, e all'Ambiente, Renata Briano, che chiedono "il ripristino di un fondo nazionale per i danni e per la prevenzione sul territorio". Le recenti piogge hanno provocato frane e smottamenti in almeno quindici località. Dalle prime stime ci sono danni per circa 10 milioni: "Ci sono nuove frane e l'aggravamento di quelle vecchie" hanno detto Paita e Briano. Le situazioni più critiche nello Spezzino, in particolare a Borghetto Vara, Marinella, Corniglia e Vernazza, ma gravi problemi ci sono anche nel genovese a Uscio e Lavagna. "Oltre al rischio per le vite umane, ogni frana crea problemi alla viabilità con enormi disagi alla popolazione per interruzioni o deviazioni di strade" hanno concluso gli assessori. 
 TOSCANA, GIU' ARNO E BISENZIO,OMBRONE SOPRA 'GUARDIA'   Calati i livelli di alcuni corsi d'acqua in Toscana: sia il fiume Arno sia il fiume Bisenzio sono scesi sotto il primo livello di guardia. Lo scrive la protezione civile della Provincia di Firenze in una nota, stamani, riguardo all'ondata di maltempo di ieri in Toscana. Invece, rimane sopra il primo livello di guardia il torrente Ombrone che, all'idrometro di Ponte all'Asse, attualmente è a 4,30 metri, anche se in graduale diminuzione. Al momento la protezione civile di Firenze non segnala criticità. Ieri l'Ombrone e il Bisenzio, e gli altri corsi d'acqua minori nei rispettivi bacini, hanno tracimato in vari punti nel Pratese e nel Pistoiese, mentre nella notte è stata alta l'attenzione sull'Arno per un'ondata di piena.( 
   
 SUB SCOMPARSO IN MARE A PUNTALA, SOSPESE RICERCHE  - Sono state momentaneamente sospese le ricerche di Xhevahir Gjuta, il ragazzo albanese di 26 anni disperso in mare durante una immersione al largo di Punta Ala, nel comune di Castiglione della Pescaia (Grosseto). L'eccezionale ondata di maltempo che ha colpito la Maremma rende infatti rischiosa l'attività dei cinque sommozzatori dei vigili del fuoco che da stamani avevano ricominciato a cercare il ragazzo scomparso. Le ricerche riprenderanno appena cesserà il forte vento. 
 TRAGHETTO DA BARI SI SCONTRA CON NAVI A DURAZZO  - Un traghetto di linea Bari-Durazzo si è scontrato con alcune navi e imbarcazioni, durante le manovre di ormeggio disturbate dal forte vento nel porto albanese. Un peschereccio, Akuario 2, è affondato in pochi minuti mentre il suo equipaggio è riuscito ad abbandonare il natante prima dello scontro. Il traghetto, secondo quanto hanno raccontato le autorità del porto di Durazzo, avrebbe provocato danni anche a una nave container, a un mercantile e a un altro peschereccio. 
 PIEMONTE, 80 CM NEVE IN MONTAGNA, 60 IN COLLINA  - Da 36 ore nevica sul Piemonte. Il record, nella rete di stazioni meteo dell'Arpa, spetta, in montagna, al passo del Moro (Vco), con 80 cm di neve fresca. A ruota Acceglio (Cuneo), 79, e Sauze di Cesana (Torino), 71. Abbondanti le precipitazioni in collina: 60 cm a Marcarolo (Alessandria, 780 metri di altitudine). In città, Cuneo 25 cm, Torino 12. A 2.000 metri 60 cm sulle Alpi Pennine, 45-50 tra Cozie e Liguri. Miglioramento in giornata, ma nelle prossime notti ci saranno gelate diffuse. 
 TRENITALIA, STOP TRENI TRA 5 TERRE E SPEZIA  - Circolazione ferroviaria sospesa dalle 7.40 sulla linea Genova-La Spezia, tra Corniglia e Spezia. Le abbondanti piogge che stanno interessando la zona hanno causato l'allagamento della galleria Biassa. Lo comunica Trenitalia che ha attivato un servizio con bus sostitutivi tra Levanto e La Spezia. I tecnici di Rete Ferroviaria Italiana stanno lavorando per ripristinare le condizioni di circolazione in sicurezza e l'efficienza dell'infrastruttura, cosa che dovrebbe avvenire a breve. 
 FERMI TRAGHETTI DA PIOMBINO PER ISOLA D'ELBA  - Fermi i traghetti da Piombino (Livorno) per l'Isola d'Elba. Causa condizioni meteomarine proibitive, e in serata le previsioni darebbero un peggioramento, sono fermi da stamani i collegamenti da Piombino per l'Elba. Nella giornata di oggi per l'isola è riuscita a partire solo una corsa Moby delle 5.50, ma poi il traghetto è rimasto bloccato a Portoferraio. 
 PROCIDA ISOLATA, ACQUA ALTA AD ISCHIA PONTE  - L'isola di Procida (Napoli) è isolata da questa mattina per le avverse condizioni meteo marine e per il forte vento di scirocco. Stop anche a tutte le corse di collegamento da Ischia per Napoli e viceversa.    Solo alcune linee sia della Caremar che della compagnia privata Medmar collegano a singhiozzo Ischia con Pozzuoli, e viceversa, secondo quanto riferisce la Guardia Costiera.     Le condizioni meteo marine, secondo la Guardia Costiera, sono in peggioramento. Ad Ischia Ponte fenomeno 'dell'acqua altà: il mare di scirocco ha invaso il piazzale aragonese e la Polizia municipale di Ischia ha interdetto l'accesso al traffico veicolare.  
 NEVE IN EMILIA, ALLERTA METEO PROTEZIONE CIVILE  - Piacenza si è svegliata imbiancata dalla neve, con strade difficilmente praticabili in città e provincia: la precipitazione, cominciata ieri sera, si é fatta intensa durante la notte. Neve anche a Parma e soprattutto in Appennino. La Protezione civile dell'Emilia Romagna ha diffuso ieri un'allerta, valida fino a mezzogiorno di domani.    La società Autostrade per l'Italia segnala neve nel Piacentino e nevischio tra Fiorenzuola e Campegine (Reggio Emilia); è stata disposta la regolazione del traffico tra Milano sud e Parma in entrambe le direzioni e, verso nord, tra il bivio A1-A22 Modena-Brennero e Reggio Emilia. Neve anche sulla A15 Parma-La Spezia, tra Parma Ovest e Pontremoli. 
 ANCORA PRECIPITAZIONI NEVOSE IN LOMBARDI A - Ancora precipitazioni nevose in Lombardia dove già da ieri la neve era caduta in varie zone della regione e, dalla tarda serata, anche su Milano. Stamani nel capoluogo lombardo la precipitazione nevosa si è progressivamente trasformata in pioggia mentre ancora nevica in varie aree aree pedemontane dalla provincia di Varese a quella di Bergamo. 
 NEVE IN VAL D'AOSTA, QUASI UN METRO A COURMAYEUR  - Valle d'Aosta ancora sotto la neve con precipitazioni abbondanti soprattutto nella zona del Monte Bianco. A Courmayeur da sabato sera ne è caduta quasi un metro, mentre ad Aosta 20 centimetri. Meno intense le nevicate nella bassa Valle, dove ora sta piovendo.    Nessun disagio alla circolazione è segnalato sulle arterie principali della regione; solo qualche rallentamento in alcune strade regionali delle valli laterali. La perturbazione dovrebbe attenuarsi nella tarda mattinata di oggi per poi riprendere con qualche fiocco in alta montagna. Per domani è atteso il sole. 
 INTERROTTE LE PARTENZE DEI TRAGHETTI NAPOLI-CAPRI  - Disagi a Capri (Napoli) a causa del maltempo. Una violentissima sciroccata, con forti raffiche di vento e mare agitato, si è abbattuta dalla scorsa notte sull'isola di Capri creando notevoli difficoltà alla navigazione. Dopo l'interruzione degli aliscafi e dei catamarani, stamattina si registra lo stop anche delle navi tra Capri e Napoli. Il traghetto "Naiade", salpato da Capri alle 7.05 in direzione di Napoli, una volta giunto nello scalo partenopeo di Calata di Massa ha interrotto le successive corse annullando la partenza delle ore 9. Disagi per lavoratori pendolari e studenti. Sta garantendo le corse, seppur con partenze ritardate rispetto all'orario, la nave veloce "Isola di Capri" lungo la rotta Capri-Sorrento. Rinforzati gli ormeggi nelle banchine.  
 LIGURIA, PIOGGIA ININTERROTTA, NEVE SULLE ALTURE   Piove da 48 ore in Liguria, nevica sulle alture, e la situazione nella regione è di allerta 1, soprattutto nello Spezzino. Scuole chiuse a Genova, disagi su tutta la rete stradale per alberi caduti e allagamenti. Sulla A6 Torino-Savona la polizia stradale ha disposto filtri dinamici ai caselli di Altare e Millesimo per i mezzi pesanti. Nevica sulla A7 Milano-Genova tra Serravalle Scrivia e Genova Bolzaneto. Anche qui disposti filtri dinamici. Vento forte sulla A10 tra Genova e Savona. 
 BRASILE; SALE BILANCIO VITTIME, 10 MORTI A RIO  - E' già rapidamente salito il bilancio delle vittime del maltempo abbattutosi nelle ultime 24 ore nel sud del Brasile, in particolare a Rio de Janeiro: nella città di Petropolis, sulla catena montuosa attorno alla metropoli carioca, sono dieci i morti finora confermati, per effetto di frane e inondazioni provocate dalla pioggia intensa. "La situazione è molto grave", ha detto il segretario statale dell'Ambiente, Carlos Minc. Petropolis, finora il municipio più colpito, ha dichiarato lo stato di emergenza, mentre comuni vicini, come Teresopolis e Nova Friburgo, si trovano in stato di allerta. Nel 2011, in queste stesse località - nella cosiddetta Regione Serrana - sono decedute oltre 900 persone a seguito di una maxi alluvione. Nello Stato di San Paolo, intanto, è stato decretato lo stato di emergenza anche nella città balneare di Sao Sebastiao. 
    
