#titolo Primo 'record' per Curiosity - Spazio & Astronomia - Scienza&Tecnica
  Primi successi per Curiosity: rilevati per la prima volta raggi cosmici dalla superficie di un altro pianeta. A cento anni esatti dalla scoperta di questo flusso di particelle proveniente dal Sole e che investe l'intero Sistema Solare, il rover della Nasa ne rivela le tracce anche su Marte. 
Poco meno di tre giorni di attivita' e il rover-laboratorio della Nasa grande come un Suv, dimostra subito, nonostante sia ancora in fase di rodaggio, di essere in piena forma e inizia a portare a casa i primi contributi scientifici. 
Grazie al suo strumento Radiation Assessment Detector (Rad), Curiosity ha rilevato per la prima volta il flusso di particelle ad alta energia provenienti dal Sole. Quasi un omaggio al fisico tedesco Victor Hess, che nel 1912 nel rilevò per la prima volta l'esistenza grazie ai suoi audaci esperimenti ad alta quota. Una scoperta che 24 anni più tardi gli fece ottenere il premio Nobel. I dati raccolti dal Rad, ancora estremamente parziali, saranno fondamentali per analizzare nel dettaglio il flusso di radiazioni che investe la superficie del pianeta in vista di future esplorazioni umane.  
