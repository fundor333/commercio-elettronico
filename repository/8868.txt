#titolo Il calore 'invadente' delle città - Terra e Poli - Scienza&Tecnica
  Il calore generato dalle città influenza le temperature nel raggio di migliaia di chilometri  perché altera la circolazione atmosferica. Se in Nord America e Asia settentrionale il calore generato dalle città rende gli inverni più miti, in Europa genera l'effetto opposto, soprattutto in autunno. E' quanto dimostra lo studio pubblicato sulla rivista Nature Climate Change e coordinato da Ming Cai, della Florida State University a Tallahassee. 
I ricercatori hanno analizzato le attività umane che rilasciano calore, dal riscaldamento degli edifici ai veicoli e poi, utilizzando un modello dell'atmosfera, hanno osservato le influenze di questo calore extra sul clima. Hanno osservato così che l'effetto netto del calore delle città sulle temperature medie globali è quasi trascurabile poichè provoca un aumento di soli 0,01 gradi. Tuttavia è notevole a livello regionale e può spiegare perché alcune regioni stanno sperimentando inverni più caldi rispetto a quanto previsto dai modelli climatici. 
I ricercatori hanno scoperto, per esempio, che il calore generato ogni giorno nelle aree metropolitane provoca, in Nord America e in Asia settentrionale, un aumento delle temperature invernali di un grado mentre, al contrario, in alcune aree europee causa una diminuzione delle temperature di circa un grado, soprattutto in autunno. Alla luce di questi dati, rilevano gli esperti, bisognerebbe tenere conto del calore extra generato dalle attività umane anche nei modelli di previsioni climatiche. 
IL calore rilasciato dalle città è diverso dall'energia che è naturalmente distribuita nell'atmosfera. La più grande fonte di calore, l'energia solare, riscalda la superficie terrestre e la circolazione atmosferica ridistribuisce questa energia da una regione all'altra. Il consumo di energia umana mette in circolazione, invece, l'energia che era rimasto bloccata per milioni di anni, per lo più sotto forma di petrolio o carbone. 
Anche se la quantità di energia generata dall'uomo è molto piccola rispetto a quella generata dal Sole, è altamente concentrata nelle aree urbane. Nell'emisfero settentrionale, molte di queste aree urbane si trovano direttamente sotto grandi depressioni atmosferiche e correnti a getto, ossia flussi d'aria piccoli ma che fluiscono molto velocemente, con la conseguenza che questo calore in eccesso viene subito 'catturato' dalle correnti e trasportato nell'atmosfera, alterandone la circolazione.  
