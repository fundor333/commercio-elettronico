#titolo E' di Lamborghini primo eco-edificio multipiano in Classe A - Dalle Aziende - Motori
  ROMA - Il primo edificio industriale multipiano in Italia ad essere certificato dal punto di vista ambientale in Classe A e' targato Lamborghini. Domani il ministro dell' Ambiente e della Tutela del Territorio e del Mare Corrado Clini inaugurera' a Sant'Agata Bolognese, all'interno del sito produttivo di Automobili Lamborghini, il nuovo edificio, dedicato allo sviluppo dei prototipi e delle vetture pre serie. 
Alla cerimonia ci saranno anche il presidente e amministratore delegato di Automobili Lamborghini Stephan Winkelmann, il sindaco di Sant'Agata Bolognese Daniela Occhiali e varie cariche istituzionali del territorio. 
Questo intervento nel sito industriale dove nascono le supercar Gallardo e Aventador si inserisce nella strategia di Lamborghini in tema di sostenibilità ambientale, un programma avviato già da qualche anno, sia sul versante della produzione che su quello delle vetture, con l'obiettivo di ridurre del 35% le emissioni di CO2 dei propri veicoli entro il 2015 e di rendere neutrale l'intero stabilimento entro la stessa scadenza. 
L'evento alla Automobili Lamborghini assumerà inoltre una valenza simbolica quale segnale di ripresa nei confronti delle vicine aree emiliane profondamente colpite dai recenti eventi sismici.  
