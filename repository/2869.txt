#titolo R.J.Lefkowitz e B.K.Kobilka - Protagonisti
Conoscere le armi segrete che permettono alle cellule di comunicare con l'esterno e di adattarsi all'ambiente, ma anche strumenti più raffinati per progettare farmaci sempre più precisi e mirati: sono queste le conseguenze più importanti delle ricerche premiate con il Nobel per la chimica. 
 Ad aprire la strada, rispettivamente negli anni '70 e '80, sono stati gli americani Robert Lefkowitz, della Duke University, e Brian Kobilka, dell'università di Stanford. Va alle loro ricerche il merito di avere "avvicinato" come in uno zoom la complessa rete dei "sensori" (chiamati recettori) che si trovano sulla superficie delle cellule e che le mettono in comunicazione con il mondo esterno, che siano gli ormoni in circolazione nell'organismo oppure la luce, o il freddo. Ognuna delle innumerevoli cellule del corpo umano ha una superficie costellata di recettori specializzati nel legarsi ad una determinata sostanza, proprio come ogni serratura ha la sua chiave. 
 Per avere un'idea di quanto sia sconfinato questo campo di ricerca, basti pensare che la mappa del genoma umano ne ha individuati almeno 800, ma quelli noti non arrivano a cento. Ma almeno 30 anni prima che fosse completata la mappa del genoma umano, Lefkowitz ha trovato il modo per riconoscere un recettore e per classificarlo. I loro studi hanno fornito cioé una sorta di "stele di Rosetta" che ha permesso di riconoscere l'azione dei recettori. Il loro punto di partenza sono stati i recettori delle proteine G, le serrature molecolari specializzate nel legarsi a neurotrasmettitori come l'acetilcolina fondamentale per la trasmissione dei segnali nervosi, la dopamina legata al controllo di battito cardiaco e pressione sanguigna, la serotonina che regola l'umore, così come i recettori che si legano a cannabinoidi e oppiacei. 
 Lefkowitz ha cominciato ad inseguire le tracce dei recettori nel 1968 servendosi della radioattività: agganciava un isotopo dello iodio agli ormoni per inseguirne il cammino e in questo modo ha scoperto che esistono tante famiglie diverse di recettori, ognuna specializzata nel legarsi a sostanze diverse. Una volta individuati i recettori, ha cominciato ad osservarli da vicino per capire come funzionano. A compiere il secondo passo, negli anni '80, e' stato Kobilka, che si è servito degli strumenti della genetica. Ha isolato il gene che controlla i recettori dell'adrenalina e si è accorto che somigliano molto a quelli che nell'occhio reagiscono alla luce: era la chiave per capire che tutti i recettori si comportano secondo uno schema comune. Questa scoperta permette oggi di progettare farmaci sempre più mirati e precisi 
 APPROFONDIMENTI IN SCIENZA & TECNICA  
