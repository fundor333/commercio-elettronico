#titolo Ue: bilancio, Parlamento lancia sfida a Consiglio - Economia e lavoro - ANSA Europa
     (ANSA) - BRUXELLES, 10 MAR - Aria di sfida a Strasburgo:
nella prossima sessione plenaria del 11-14 marzo il Parlamento
Ue affilera' le armi in vista della battaglia con il Consiglio
sul bilancio pluriennale 2014-2020. Altri argomenti caldi il
'two pack', i due regolamenti sulla sorveglianza dei bilanci
della zona euro, e il negoziato sulla riforma della Pac, la
Politica agricola comune, che entra finalmente nel vivo. Tensione anche per il voto sulla risoluzione che vieta il porno
online, non vincolante, ma che ha gia' scatenato il popolo della
rete che ha inondato il Parlamento Ue di email di protesta.    Per quel che riguarda il piatto forte, il bilancio, il 13
marzo, all'immediata vigilia del vertice Ue dei capi di Stato e
di governo, gli eurodeputati discuteranno e quindi voteranno due
risoluzioni, una sull'esercizio 2014 ed una sull'intero
settennato. In entrambi i testi si chiede ai leader nazionali
piu' fondi, in modo da non azzoppare, in particolare, la ricerca
e la coesione, e maggiore flessibilita'. Inoltre, per
l'esercizio 2014-2020 Strasburgo chiede anche una clausola di
revisione a meta' percorso, in modo che, una volta superata la
crisi, la Ue possa mettere altre risorse sul piatto. Dal
dibattito e dal voto uscira' anche la posizione che il
Presidente del Parlamento Ue Martin Schulz dovra' tenere al
summit di giovedi' e venerdi'.    Martedi' verra' invece votato il 2pack che prevede un ruolo
maggiore da parte della Commissione Ue nella valutazione e nel
controllo delle leggi di bilancio dei 17 paesi della moneta
comune. Un rafforzamento della governance della zona euro che
non verra' accompagnato da misure di condivisione del debito,
come chiesto dal centro sinistra del Parlamento Ue, per la
posizione negativa espressa al riguardo dagli Stati membri. Strasburgo punta comunque a inserire nel testo degli emendamenti
utili per attenuare gli effetti del rigore sulla crescita.  
   Altro tema sensibile quello della riforma della Pac. Lunedi'
11 a Strasburgo si riunisce la Commissione agricoltura per
analizzare i 330 emendamenti presentati in vista del voto del 13
marzo in plenaria su 4 diversi dossier legislativi. Il
Parlamento arriva al varco diviso, con i verdi che chiedono un
tetto massimo per i fondi minore (100 mila euro e non 300 mila)
e una Pac piu' ecologica. Il gruppo S&D dei socialisti e
democratici punta alla soppressione della doppia remunerazione e
alla pubblicazione della lista dei beneficiari. I popolari non
nascondono divisioni interne mentre i liberaldemocratici si
dicono ''delusi'' dalla proposta di riforma, ''meno riformista
di quella della Commissione Ue''. 
   Il voto di Strasburgo servira' per definire la posizione del
Parlamento in vista dei negoziati con Consiglio e Commissione,
che, assicura il presidente della Commissione agricoltura
dell'eurocamera Paolo De Castro, Pd-S&D, ''inizieranno l&#8217;11
aprile'' con la speranza di ''raggiungere un accordo politico
tra le tre istituzioni entro la fine di giugno''. 
   Da segnalare anche la visita a Strasburgo, martedi', del
Presidente israeliano Shimon Peres, un dibattito, sempre il 12,
sullo 'Scandalo della carne di cavallo', ed uno, il 14, sulla
lotta contro i match di calcio truccati. Per mercoledi' e'
prevista invece una risoluzione non legislativa
sull'eliminazione dell'amianto ancora  presente negli edifici
(secondo l'Oms nella Ue i casi di malattia legati all'amianto
sono tra i 20 ed i 30 mila all'anno). Un voto che arriva al
momento giusto: il 5 marzo e' stata infatti individuata una fuga
di questo metallo proprio in uno degli edifici della sede del
Parlamento Ue di Strasburgo.(ANSA)
           
