#titolo Reggia Venaria, tra grandi esposizioni e rassegne temporanee - In Viaggio
  TORINO - Tra grandi esposizioni permanenti e accattivanti rassegne temporanee e' ricco il calendario degli eventi che si succederanno alla Reggia di Venaria nel 2013. 
   *Esposizioni ed attivita' permanenti. Il viaggio in Italia tutto in una Reggia comincia il primo marzo con la grande apertura del rinnovato percorso di visita 'Teatro di storia e magnificenza', che quest'anno comprende anche gli appartamenti completamente rivisti della duchessa Maria Giovanna Battista di Savoia-Nemours, la quadreria del Principe Eugenio di Savoia e l'appartamento reale di Vittorio Amedeo II. Si potranno tornare a vedere gli spazi seicenteschi della Sala di Diana, la Galleria Grande con le musiche composte appositamente dal celebre Brian Eno, la Cappella di Sant'Uberto, tutte opere settecentesche di Filippo Juvarra; l'allestimento sulla vita di corte 'Ripopolare la Reggia' di Peter Greenaway; nella Cappella di Sant'Uberto, il ciclo pittorico restaurato dell'Oratorio della Compagnia di San Paolo; nella Scuderia Grande, la mostra-spettacolo 'La Barca Sublime' con la peota dei Savoia. Nei giardini, le Sculture Fluide del maestro Giuseppe Penone e il gran canale d'acqua riprogettato. Infine, e' aperto per tutto l'anno il vicino Parco La Mandria con i suoi scorci naturalistici e i suoi angoli storici e culturali. 
   *Esposizioni pittoriche. Dal 9 marzo al 7 luglio si terra' l'esposizione pittorica 'Un maestro del Rinascimento. Lorenzo Lotto nelle Marche'; dal 16 maggio al 15 settembre, in concomitanza con la Fiera del Libro, altri dipinti con 'Mattia Preti, il Cavaliere calabrese. Un artista tra Caravaggio e Luca Giordano'; dal 28 settembre al 12 gennaio 2014 sara' il turno di 'Paolo Veronese e i Basssano. Artisti veneti per la corte sabauda'. Tutte queste mostre si terranno nei vari piani delle Sale delle Arti. 
   *Altre esposizioni. Dal 23 marzo all'8 settembre tocchera' a 'Roberto Capucci. La ricerca della regalita'', con 50 affascinanti abiti creati dal grande stilista; dal 28 giugno al 12 gennaio 2014 nelle Scuderie Juvarriane si terra' 'Gran Gala Reale. Carrozze e portantine delle corti italiane'; dal 5 maggio nella Cappella di Sant'Uberto sara' esposto il Fonte battesimale del Papa, abitualmente collocato nella Cappella Sistina e realizzato dall'artista contemporaneo Alberto Cicerone (per l'occasione sara' presentato anche il libro sui fonti battesimali di Vittorio Sgarbi). 
   *Piaceri regali ed eventi. Dal primo aprile al 23 ottobre nella cornice della Galleria Grande riprenderanno gli appuntamenti periodici con la cucina tipica regionale e le fastose Cene Regali; dal 23 marzo al 13 ottobre, nei giardini e nella Peschiera circoleranno il trenino La Freccia di Diana, le gondole Diana ed Ercole e la carrozza a cavallo; dal primo aprile al 23 ottobre i giardini saranno animati dagli spettacoli e dagli eventi di intrattenimento delle 'Domeniche da Re'; da fine giugno al 15 agosto si rilancia con le aperture eccezionali di 'Fuori orario. Sere d'estate alla Reggia' con feste, spettacoli, mimi e giocolieri che si esibiscono fino a tarda serata. Il 13 ottobre, sesta edizione per 'Anniversario a Corte', con feste e spettacoli, e la nuova 'Corsa da Re', manifestazione podistica tra la Reggia e il Parco La Mandria; il 3 novembre si terra' la tradizionale festa di Sant'Uberto, con la messa dedicata al patrono dei cacciatori; il 16 novembre gran finale con il Gran Ballo della Venaria Reale, evento da fiaba a scopo di solidarieta'.  
