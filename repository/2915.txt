#titolo Toyota svela a Los Angeles il nuovo crossover Rav4 - Prove  e Novit√† - Motori
  ROMA - Toyota ha scelto il Los Angeles International Auto Show per il debutto della versione 2013 di uno dei suoi modelli di maggiore successo nel mondo, il crossover Rav4. Giunto alla sua quarta generazione, il Rav4 si allontana sempre piu' dalla filosofia di base (quasi un suv, con tanto di ruota di scorta esterna fissata sul portellone) per diventare un modello elegante e dinamico, in sintonia con la piu' recente cifra stilistica della Toyota come si puo' notare confrontandolo con l'ultima versione della Auris. Tra i maggiori cambiamenti, va segnalata la scomparsa della tradizionale soluzione della porta posteriore divisa in due sezioni e incernierata verticalmente, sostituita nel Rav 2013 da un piu' comodo portellone che, a seconda delle versioni, puo' essere anche dotato di movimento elettrico. Il bagagliaio offre ora una capacita' di carico pari a 547 litri, ben 137 in piu' rispetto alla precedente generazione.  
 Basata sulle esperienze maturate con le piu' recenti generazioni della Camry e della Avalon, la carrozzeria del nuovo Rav4 utilizza acciai speciali e offre quindi una struttura piu' leggera e piu' resistente, mentre un'accurata ricerca aerodinamica ha permesso di ridurre - cosi' afferma la nota della Toyota - la resistenza all'avanzamento e la rumorosita'. Identico nella lunghezza (4,57 metri) alla precedente generazione,  il nuovo Rav4 e' pero' piu' largo di 20,5 cm ed ha un passo superiore di 10 cm, con dimensioni analoghe a quelle della piu' recente Honda CR-V. Una variazione impossibile da rilevare ad occhio nudo - l'abbassamento del centro di gravita', legato anche all'altezza da terra ridotta di 1 cm - promette invece una migliore dinamica di marcia, di livello piu' ''automobilistico''.  
 Lunghissimo l'elenco delle dotazioni per accrescere sicurezza e confort a bordo, il tutto a fronte di un prezzo che - secondo quanto afferma Auto Express - dovrebbe essere, anche per la versione europea, leggermente inferiore a quello della precedente Rav4. Tra le novita' a livello meccanico il cambio automatico a 6 rapporti con modalita' sport ed eco (in sostituzione di quello a 4 marce) e il sistema di gestione della trazione integrale DynamicTorque Control. Negli Stati Uniti la Rav4 verra' proposta unicamente con un 4 cilindri a benzina di 2,5 litri da 176 Cv, mentre il precedente V6 opzionale verra' dismesso. In Europa la gamma delle motorizzazioni dovrebbe invece essere composta da due turbodiesel - 2.0 da 122 Cv e un 2.2 da 148 Cv - e da un benzina 2.0 da 149 Cv accoppiato esclusivamente con una trasmissione CVT a variazione continua.  
