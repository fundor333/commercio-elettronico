#titolo Roma corre e saluta papa Francesco - Altri Sport
La 19/a Acea Maratona di Roma è stata vinta da un etiope nella prova maschile e da una keniana in quella femminile: il 29enne Getachew Terfa Negari si è aggiudicato la 42 km capitolina in 2h07:56, mentre la 36enne Helena Loshanyang Kirop ha tagliato il traguardo in 2:24:40. Nonostante il freddo e il vento che hanno rallentato un po' gli atleti nel finale, Negari ha infatti stabilito la seconda miglior prestazione del percorso (2h07:17 il record di Benjamin Kiptoo), mentre il tempo della Kirop è il terzo mai corso sulle strade di Roma. Ha dato spettacolo anche Alex Zanardi, l'ex pilota di Formula 1 campione dell'handbike, alla sua terza vittoria sui Fori Imperiali dopo quelle del 2010 e del 2012. Zanardi ha sfiorato il record del percorso stabilito lo scorso anno, chiudendo la gara in 1:12:15 (1:11:46 nel 2012). 
 Alla partenza da via dei Fori Imperiali erano presenti, tra gli altri, il sindaco di Roma, Gianni Alemanno, e il  presidente della Regione Lazio, Nicola Zingaretti. Al via e' stato  esposto uno striscione con su scritto: ''La maratona di Roma saluta Papa  Francesco''.  
