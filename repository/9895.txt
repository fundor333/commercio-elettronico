#titolo Lamborghini, riflettori puntati su nuova generazione Gallardo - Prove  e Novità - Motori
  PARIGI - Dopo aver già venduto 13mila unità della famiglia Gallardo, quota record nella cinquantenaria storia della Casa di Sant'Agata, Automobili Lamborghini ha presentato a Parigi nell'evento fuori salone la nuova generazione della Gallardo LP 560-4. Le modifiche importanti riguardano la carrozzeria, con un look inedito nel frontale ispirato a quello della Aventador. Il frontale è ora dominato da forme triangolari e trapezoidali, due stilemi distintivi del linguaggio stilistico Lamborghini. Profilati diagonali - alcuni in tinta con la carrozzeria e altri neri - suddividono il muso, facendo apparire la Gallardo 2013 più larga, dinamica e fortemente aderente alla strada.     Completano il nuovo look le prese d'aria anteriori, di dimensioni nettamente maggiorate, e i cerchi in lega da 19 pollici dal nuovo disegno "Apollo polished", verniciati di colore nero opaco e dotati di razze con profilatura di colore argento lucido. Anche la parte posteriore della Gallardo LP 560-4 si presenta con un design completamente nuovo, dall'impatto più dinamico. Gli stilemi distintivi sono anche in questo caso il triangolo e il trapezio. Lo scarico del motore presenta ora una superficie più grande, migliorando l'efficienza termodinamica. Su richiesta, per la nuova Gallardo LP 560-4 è possibile avere il nuovo Style Package, che prevede una speciale verniciatura nera lucida per lo spoiler e le griglie anteriori, le griglie inferiori e la traversa del paraurti posteriore. 
Debutto parigino anche per la Gallardo LP 570-4 Edizione Tecnica che è stata realizzata secondo i principi di una costruzione leggera, di elevate performance e di purezza stilistica. Nella nuova variante Edizione Tecnica sono presenti un equipaggiamento arricchito e un aspetto ancor più personalizzato. Gli accostamenti disponibili per il colore di base e quello a contrasto sono carrozzeria Nero Nemesis (nero opaco) con montanti e prese d'aria Arancio Argos, Bianco Canopus (bianco opaco) con montanti e prese d'aria Arancio Argos e Arancio Argos con montanti e prese d'aria Nero Nemesis. Per tutti i nuovi modelli Gallardo è disponibile il programma di personalizzazione Ad Personam.   
