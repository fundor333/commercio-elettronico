#titolo Carne cavallo: Assocarni,problema di frode non di salubrita' - Alimentazione - Salute e Benessere
     (ANSA) - ROMA, 7 MAR - La presenza di tracce di carne equina
in prodotti che non la riportano in etichetta ''e' un problema
di frode in commercio, non di contaminazione alimentare''. E'
quanto evidenzia in una nota Assocarni, Associazione Nazionale
Industria e Commercio Carni e Bestiame, nel sottolineare che nei
giorni scorsi ''si e' spesso parlato di 'contaminazione', un
termine del tutto inappropriato dal momento che trasferisce
l'idea di un elemento pericoloso e nocivo, mentre la carne di
cavallo di per sé è un alimento sano e genuino''.    ''Per il suo prezioso apporto di ferro, proteine e Omega-3 e
per i bassi livelli di colesterolo, la carne di cavallo -
continua Assocarni - e' da sempre suggerita ai giovani in
crescita, agli sportivi e in generale come valido elemento per
una dieta equilibrata. La vicenda che ha portato il settore
sotto i riflettori non riguarda la genuinità della carne di
cavallo in se' ma la violazione dell'obbligo di trasparenza nei
confronti dei consumatori, e lede al contempo l'immagine
dell'intero comparto delle carni e dei suoi operatori che, con
oltre 30.000 addetti, da sempre lavorano per offrire al pubblico
prodotti sani e sicuri''. (ANSA).
