#titolo "Non siete uomini ma froci", coppia di medici denuncia bancaria - Cronaca
  PALERMO - ''Spero di non avere mai bisogno di due medici come voi. Non siete uomini, ma froci''. Cosi' una bancaria del Banco popolare siciliano, a Palermo, si e' rivolta a una coppia di medici gay.    ''C'era stato un disguido con un assegno - racconta Giovanni M., 34 anni, pediatra -. Gia' al telefono la donna aveva avuto un atteggiamento poco cordiale, come da sempre nei nostri confronti. Io e il mio compagno ci siamo recati in banca per risolvere il problema. Siamo stati accolti dal direttore che e' stato molto cortese. Il pediatra e il compagno Augusto, ginecologo, stavano uscendo quando l'impiegata ha inveito contro i due professionisti. ''Mentre uscivamo dalla filiale - racconta ancora Giovanni - nell'area che separa le casse dall'uscita, senza alcun motivo siamo stati aggrediti verbalmente dalla bancaria, in presenza degli impiegati e dei clienti. Ci ha detto: 'Mi auguro di non avere mai a che fare con due medici come voi, pezzenti, non siete uomini, froci''.    Adesso i due medici, dopo avere consultato il loro avvocato, citeranno in giudizio penalmente e civilmente l'impiegata. ''Lo faremo - continua il medico - non solo per la frase omofoba, ma perche' ha pesantemente danneggiato la nostra professione. Quelle frasi sono state rivolte davanti a numerose persone che si trovavano in banca. Purtroppo i vertici della banca hanno cercato di giustificare l'impiegata, ma ancora non e' arrivata neppure una telefonata di scuse. E' questo ci rammarica molto''.    In caso di risarcimento i due medici devolveranno il ricavato all'Arcigay e alle associazioni che si battono per la causa degli omosessuali. Il sindaco Leoluca Orlando, d'accordo con gli organizzatori, ha invitato i due professionisti a partecipare sabato alla conferenza stampa di presentazione del Pride nazionale. ''Ci sono esperienze di vita quotidiana che testimoniano l'omofobia del quotidiano meglio di qualsiasi ricerca - ha detto il sindaco - puo' esserci un semplice invito che testimonia la solidarieta' meglio di qualsiasi parola''. (ANSA).  
