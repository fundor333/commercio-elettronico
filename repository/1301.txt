#titolo Undici universita' per ringiovanire l'Ue in cinque mosse - La voce degli Eurodeputati - ANSA Europa
  BRUXELLES - Un presidente della Ue eletto dal popolo, un  centro di collocamento europeo , diritti riconosciuti ovunque, maggiore mobilita' per gli studenti ed una  televisione pubblica europea . Sono queste le iniziative lanciate dagli studenti di  11 universita' europee  per ringiovanire l'Europa nel quadro del progetto ''5 idee per un'Europa piu' giovane'' a cui hanno partecipato il vicepresidente del Parlamento Ue Gianni Pittella e Anna Maria Darmanin, vicepresidente del Comitato economico e sociale europeo. 
   
 ''La richiesta principale - ha spiegato oggi Pittella presentando la fase conclusiva del progetto - e' quella di un' Europa politica , i giovani non accettano l'Europa dell'austerita', in cui comandano governi, banchieri e tecnocrati, vogliono che a governare siano i cittadini e chi e' stato da loro direttamente eletto''. Darmanin ha invece sottolineato l'importanza di ''lasciar dire ai giovani cosa pensano'' ricevendo in cambio una fortissima dose di ''energia ed entusiasmo''. 
   
 Il progetto  '5 idee per un'Europa piu' giovane'  ha coinvolto a partire dall'autunno 2011 le  Universita' di Cosenza, Firenze e Salerno  e gli atenei di Leeds, Malta, Barcellona, Varsavia, Salisburgo, Bruxelles, Corsica e Zagabria. In ogni universita' Pittella e Darmanin hanno ascoltato le idee ed i suggerimenti, scremate poi nei 5 punti per ringiovanire l'Europa.   
