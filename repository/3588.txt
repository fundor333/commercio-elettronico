#titolo Sanremo: I piu' sexy? E' sfida Silvestri-Cincotti  - Speciale Sanremo
dell'inviata Elisabetta Malvagna 
 SANREMO - Ancora non si sa chi sarà il vincitore del festival di Sanremo. Ma già si conosce il nome del più sexy. A contendersi la palma del Big più desiderabile di questa edizione sono il romano Daniele Silvestri e il newyorkese Peter Cincotti, che ha esordito all'Ariston in coppia con Simona Molinari. "Non posso farci niente", dice Cincotti sorridendo maliziosamente in un italiano sporcato da un delizioso accento, commentando questa originale classifica. Il cantante-compositore-pianista italo-americano (la nonna è piacentina e il nonno napoletano), 29 anni, ha conquistato la platea femminile e buona parte delle giornaliste non solo per l'aspetto fisico, ma anche per i modi estremamente galanti. Dopo l'esordio sul palco,e' arrivato in sala stampa con la sua partner artistica Simona Molinari. Peter sorride spesso guardando la bella Simona. La quale a sua volta deve aver conquistato la platea maschile grazie anche a uno sfavillante miniabito rosso con scollatura abissale sulla schiena. Insomma, una coppia esplosiva (ma solo sulla scena, visto che alla domanda 'state insieme?', lei risponde con un cortese ma sintetico 'no'). Interessante però la risposta di Cincotti quando gli viene chiesto come è nata la sua partecipazione al festival: "La procedura è semplice: Simona chiama e io arrivo - dice -. Non sapevo nulla di Sanremo, da americano è un onore giocare un piccolo ruolo in questa esperienza. Sono felice di essere qui e soprattutto del fatto che Simona mi abbia invitato". La cosa però si fa più intrigante quando dice: "Simona mi sta educando in qualsiasi cosa". Aggiunge: "A tutto ciò che è italiano, e anche alla musica. E' stato un piacere ascoltare altri artisti, questo senso della melodia, lo sto apprezzando veramente". Tra l'altro mentre parlano arriva anche la conferma di un concerto insieme nella prossima edizione di Umbria Jazz. 
 Discorso diverso per Daniele Silvestri. Il cantautore romano, assente dal festival dal 2007, ha tra i suoi punti forti quell'aria scanzonata e rilassata di chi è consapevole dei propri mezzi. Oltre naturalmente a una totale padronanza della scena. Capace di passare con disinvoltura da un pezzo delicato, poetico e impegnato come 'A bocca chiusa' alla dance scoppiettante di pezzi come 'Saliro'' e dell'altro brano in gara quest'anno, 'Il bisogno di te (Ricatto d'onor)', probabile tormentone dei prossimi mesi. Ed è anche molto attesa la sua versione, nella serata di venerdì dedicata a Sanremo Story, di un classico di Lucia Dalla, Piazza Grande. Nonostante sia più maturo di Cincotti (ha 44 anni), Daniele ha un vasto seguito di fan di sesso femminile. Tanto che su Twitter va forte l'hashtag '#silvestrinudo'. "Ragazzi non ve lo consiglio, rimaniamo così...", ha commentato oggi Daniele, che é pure impegnato: si è sposato la scorsa estate con Lisa Lelli.  
