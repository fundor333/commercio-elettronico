#titolo Accordo fra Cnr e Regione Veneto - Ricerca e Istituzioni - Scienza&Tecnica
  Otto milioni di euro per realizzare un complesso per ospitare nuovi laboratori per la ricerca e la didattica avanzata per favorire l'interazione con il mondo delle imprese: è il contenuto del protocollo d'intesa fra Consiglio Nazionale delle Ricerche (Cnr) e Regione Veneto, firmato nella sede del Cnr di Padova, alla presenza del presidente del Cnr Luigi Nicolais.  
''Occorrono modelli nuovi di collaborazione tra mondo della ricerca, mondo delle pubbliche amministrazioni e impresa'', ha detto Nicolais. ''Occorre un mondo della ricerca - ha proseguito - che produca conoscenza ed interpreti i risultati prodotti per trasferirli al mondo dell'impresa. Occorre un sistema ricerca, con anche una equivalenza tra ricercatori universitari e ricercatori del Cnr, e come stiamo collaborando tra noi, occorre che non ci siano più barriere con le imprese. Università e Cnr producono conoscenza, ed esperienze come Veneto Nanotech e le altre realtà promosse dalla regione del Veneto servono proprio a utilizzare questa conoscenza appena esce, per rimanere sulla frontiera dell'innovazione''. 
Per l'assessore regionale all'Economia, sviluppo, ricerca e innovazione, Isi Coppola, ''è una grande giornata, che segna una tappa fondamentale nel percorso di collaborazione tra Cnr e Regione con l'obiettivo di fare ricerca che porti vantaggi competitivi per le imprese venete.  
Esiste una piattaforma tra mondo dell'Accademia, politica e imprese per mirare in misura migliore gli interventi per percorsi condivisi finalizzati a far crescere le nostre imprese in prospettiva della ripresa economica in un mondo sempre più globalizzato che pone l'innovazione al centro della nuova maniera di fare economia e sviluppo. Come Regione Veneto abbiamo due priorità: le nanoteconologie e le biotecnologie e questo protocollo d'intesa si inserisce in questo solco d'azione''. La Regione nella nuova struttura trasferirà l'Urt (unità regionale per il trasferimento tecnologico dalla ricerca alle aziende).  
