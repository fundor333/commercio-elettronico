#titolo Porti: intesa AP Civitavecchia e Organizzazioni Sindacali - Porti e Logistica - Mare
  (ANSA) - CIVITAVECCHIA, 4 FEB - Prevenzione in materia di sicurezza e igiene del lavoro in porto. E' questo l'obiettivo del protocollo d'intesa tra il presidente dell'Autorita' Portuale di Civitavecchia Fiumicino e Gaeta, Pasqualino Monti, e le organizzazioni sindacali di categoria FILT-CGIL, FIT-CISL, UIL-TRASPORTI, che oltre a sensibilizzare le imprese portuali sul delicato tema della sicurezza del lavoro, portera' anche all'individuazione del rappresentante dei lavoratori della sicurezza di sito produttivo. 
''Con questo atto - hanno dichiarato Monti e i rappresentanti delle parti sociali - si va a colmare una lacuna del nostro sito produttivo a cui mancava questa figura professionale e che e' espressione diretta dei lavoratori portuali''. 
Il presidente Monti ha sottolineato che l'intesa con i sindacati va a completare la prima parte del programma ''porto sicuro'', iniziato un anno fa in collaborazione con la ASL e la Capitaneria di Porto, che ha visto tra l'altro la pubblicazione di piu' di 1000 opuscoli sul tema della sicurezza distribuiti alle figure chiave della sicurezza in porto. ''Per l'Authority - conclude Monti - il principio 'Safety First' e' da intendersi come un elemento del vantaggio competitivo e non un ostacolo al mercato''.    (ANSA).  
