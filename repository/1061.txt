#titolo Ministero Ambiente lancia Naturaitalia.it - Istituzioni e UE - Ambiente&Energia
  ROMA - Arriva sul web il portale www.naturaitalia.it, un sito realizzato dal ministero dell'Ambiente per informare i cittadini e dare risposta alle domande sul patrimonio di biodiversita' italiano e su come contribuire a tutelarlo. 
Presentato come ''il piu' ricco aggregatore di banche dati d'Europa sulla conservazione della biodiversita''', il portale contiene due sezioni principali: 'Vivi le aree naturali' e 'Scopri la biodiversita''. 
La prima si sofferma sui 24 parchi nazionali, le 27 aree marine protette e le 3 aree protette nazionali presenti in Italia con il meteo aggiornato ogni 6 ore. 
Inoltre, tramite un accordo con Google, e' possibile vedere la 'streetview' dei parchi nazionali del Gran Paradiso, d'Abruzzo e della Sila. 
La seconda sezione, oltre alle informazioni sulla biodiversita' in Italia, presenta lo stato di attuazione degli strumenti normativi e delle iniziative per conservare le risorse naturali a livello nazionale e internazionale. Questa sezione rappresenta il nodo italiano del 'Clearing House Mechanism', il sistema per lo scambio di informazioni ambientali previsto dalla Convenzione sulla diversita' biologica. 
Nell'ambito del portale e' stato realizzato anche il Network nazionale della biodiversita', una modalita' per raccogliere e condividere le informazioni attraverso criteri e strumenti che rendano omogenei, accessibili e fruibili i dati raccolti in Italia. Chiunque sia in possesso di dati primari sulla biodiversita' puo' aderire al network, che mette in comunicazione le banche dati di proprieta' degli enti che ne entrano a far parte sia tra loro, sia con analoghe infrastrutture internazionali (LifeWatch, Gbif) e con il Geoportale, in linea con quanto previsto dalla direttiva Inspire.  
