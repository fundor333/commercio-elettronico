#titolo Giappone: Greenpeace,flotta baleniere salpata per l'Antartico - Ambiente e Pesca - Mare
   (ANSA-AFP) - TOKYO, 28 DIC - Una flotta di baleniere giapponesi è salpata oggi verso l'Antartico dove condurrà la sua annuale battuta di pesca, nonostante le minacce dell'organizzazione ecologista americana Sea Shepherd. Lo annunciano Greenpeace e la stampa nipponica.  
 "La nave ammiraglia, Nisshin Maru, ha lasciato oggi l'isola di Innoshima" nell'ovest del Giappone, ha spiegato all'Afp Junichi Sato, un responsabile di Greenpeace in Giappone. L'agenzia di stampa Kyodo ha riferito che altre tre imbarcazioni baleniere, partite dal porto di Shimonoseki (ovest), avrebbero raggiunto la nave madre. L'Agenzia della pesca giapponese non ha voluto confermare queste informazioni. "Non riveliamo la data delle partenze per motivi di sicurezza", ha detto uno dei responsabili. In una dichiarazione precedente, l'Agenzia aveva annunciato che la flotta intendeva pescare fino a 935 piccole balene e 50 balene comuni entro marzo. L'associazione Sea Shepherd ha promesso di ostacolare al massimo le operazioni di caccia e ha inviato nella zona quattro imbarcazioni, un elicottero, tre droni e un centinaio di persone. Le autorità giapponesi hanno avvertito che a bordo delle baleniere ci saranno dei guardiacoste per garantire la sicurezza dei giapponesi. (ANSA-AFP)  
