#titolo Australia - Mondiali Sudafrica
  Per la prima volta una squadra collocata geograficamente in Oceania ha ottenuto la fase finale di un Mondiale attraverso i preliminari asiatici, che prevedevano ben 4 qualificazioni dirette ed un'altra attraverso lo spareggio contro la qualificata della zona Oceania. 
 
Questo privilegio e' toccato all'Australia, nazionale selezionata da Pim Verbeek, ex difensore olandese con delle esperienze nel Roda, nel Nac Breda e nello Sparta Rotterdam. Il ct, sebbene inserito con la propria squadra in un gruppo di ferro, assieme a Germania, Serbia e Ghana, non ha alcuna voglia di mollare, ma anzi vuole stupire sui campi del Sudafrica. 
 
Verbeek e' convinto delle capacita' dei suoi 'socceroos', come vengono chiamati i calciatori australiani. L'Australia esordira' contro la Germania, avra' dunque un battesimo iridato di fuoco. Partire contro la favorita del girone non sempre, pero', e' da considerarsi negativo o controproducente. Anche perche', l'Australia puo' contare su un gruppo solido, formato da calciatori che fanno parte del giro della nazionale fin dalle Olimpiadi del 2000, che si disputarono proprio a Sydney. 
 
L'Australia e' alla terza partecipazione ad una fase finale della Coppa del mondo, la seconda consecutiva: i 'Socceroos', per uno strano scherzo del destino, sono stati presenti nelle due competizioni disputate sempre in Germania, nel 1974 (finale a Monaco di Baviera) e nel 2006 (finale a Berlino). Gli australiani sono usciti di scena negli ottavi, all'ultimo Mondiale, sconfitti dall'Italia grazie ad un rigore trasformato al 91' da Francesco Totti e concesso per un fallo su Fabio Grosso. 
 
L'Australia, terra di rugby e di ciclismo, in grado di produrre un campione del mondo in carica dei professionisti su strada come Cadel Evans, pratica un calcio essenziale e piuttosto fisico, che fa leva su capacita' atletiche e dinamismo. Il modulo e' un 4-4-2 piuttosto elastico, che si adegua alle esigenze del match ed alle caratteristiche dell'intercolutore di turno. Verbeek non ha sconfessato il credo di Hiddink, non sottovalutando da buon olandese l'organizzazione tattica come base di partenza per la conquista di traguardi importanti. 
 
All'evoluzione del calcio dei 'canguri' contribuisce anche l'esperienza maturata dai numerosi elementi che frequentano i piani alti del calcio europeo: dalla Premier alla Serie A italiana. Questo, pero', potrebbe non bastare per superare il durissimo scoglio rappresentato dal Gruppo D. 
 
La squadra e' capitanata dall'esperto Lucas Neill, che gioca in Turchia con il Galatasaray, e vanta tra le sue fila giocatori molto importanti, affermati, popolari, in ambito europeo, come Mark Schwarzer del Fulham Londra, Scott Chipperfield del Basilea, Brett Emerton del Blackburn Rovers, Mark Bresciano del Palermo, Tim Cahill dell'Everton Liverpool, Vince Grella del Blackburn Rovers, ma con un passato italiano, e la stella Harry Kewell del Galatasaray, gia' vincitore della Champions League ai tempi del Liverpool. 
Â   
