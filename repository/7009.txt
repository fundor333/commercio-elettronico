#titolo Napolitano, piu' collaborazione per ricostruire L'Aquila - Associate
  L'AQUILA  - Giorgio Napolitano lancia un appello "per una sempre più proficua collaborazione tra i diversi livelli istituzionali, il mondo produttivo e le varie componenti della società civile affinché ne venga un impulso decisivo al processo di ricostruzione" de L'Aquila. L'appello è contenuto in un messaggio per il terzo anniversario del terremoto. 
 Il Presidente della Repubblica, Giorgio Napolitano, in occasione del terzo anniversario del terremoto che ha colpito L'Aquila e il suo territorio, in un messaggio al Sindaco Massimo Cialente e al Presidente della Regione Abruzzo e Commissario delegato per la Ricostruzione, Giovanni Chiodi, ha rinnovato i suoi "sentimenti di vicinanza e solidarietà ai familiari delle vittime ed a quanti in quel tragico evento hanno subito danni personali e materiali". "Rinnovo anche la mia più viva gratitudine - aggiunge il capo dello Stato - ai tanti uomini e donne delle istituzioni, dell'associazionismo e del volontariato, che con slancio straordinario e generoso impegno si sono prodigati per dare soccorso, aiuto e assistenza alle popolazioni colpite da una così grave devastazione. A tre anni dal terremoto, sento infine il dovere di lanciare un appello per una sempre più proficua collaborazione tra i diversi livelli istituzionali, il mondo produttivo e le varie componenti della società civile affinché ne venga un impulso decisivo al processo di ricostruzione. La comunità abruzzese, forte e tenace - alla quale va in questa triste ricorrenza il mio partecipe e affettuoso saluto - deve essere certa del sostegno della Nazione intera per la rinascita del suo territorio e il graduale ritorno alla normalità".  
