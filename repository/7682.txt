#titolo Ue: scontro destra-sinistra domina ancora politica europea - La voce degli Eurodeputati - ANSA Europa
  BRUXELLES - Le differenze fra destra e sinistra continuano a polarizzare la politica nell'Unione europea, anche se su alcuni dossier sono gli interessi nazionali a dominare i negoziati sulla legislazione comunitaria. E' quanto emerge in un  rapporto  presentato oggi a Bruxelles dal portale  VoteWatch.eu , il sito indipendente che monitora le attivita' delle istituzioni Ue. La relazione  prende in esame i voti  dell'Europarlamento e del Consiglio avvenuti tra il luglio 2009 e il dicembre 2012.     VoteWatch.eu sottolinea che, quando una normativa e' approvata da una maggioranza di centro-destra a Strasburgo, questa sara' sostenuta anche dai Ventisette, i cui governi fanno parte in maggioranza del Partito popolare europeo (Ppe). 
 
Viceversa, se il centro-sinistra riesce a ottenere una maggioranza al Parlamento Ue, con tutta probabilita' il Consiglio si opporrà alle proposte degli eurodeputati con il rischio di non riuscire a trovare un compromesso. Cio' e' successo, ad esempio, sulla  direttiva sulla maternita' , su cui non si e' arrivati a un accordo. Conflitti simili sono sorti anche sulla tassa sulle  transazioni finanziarie , su cui alcuni Paesi membri hanno deciso di realizzare una cooperazione rafforzata, e sul  trattato anti-contraffazione Acta .     Le divisioni tra destra e sinistra non sono tuttavia l'unico elemento di cui tenere conto nel sistema bicamerale europeo. 
 
Sulle politiche riguardanti il bilancio, come l'agricoltura e lo sviluppo regionale, sono gli interessi dei vari Stati membri a dominare il dibattito. Mentre spesso su questi temi al Parlamento i due maggiori gruppi politici (popolari e socialdemocratici) riescono a trovare un'intesa, e' tra i ventisette Paesi membri in seno al Consiglio Ue che emergono i maggiori conflitti.   
