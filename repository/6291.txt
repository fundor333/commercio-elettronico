#titolo Ferrero: +8% ricavi gruppo, tirano Nutella e Kinder  - Business - Terra&Gusto
  - TORINO - Continua a crescere, nonostante la crisi e il rallentamento nei consumi alimentari in alcuni mercati europei, il gruppo Ferrero che registra risultati particolarmente positivi in Asia, Stati Uniti e Russia.  
Ferrero International, società che controlla il gruppo, ha chiuso l'esercizio al 31 agosto 2012 con un fatturato consolidato di 7,79 miliardi di euro, in crescita dell'8% rispetto al periodo precedente e con un utile prima delle imposte di 878 milioni di euro, in crescita del 2,5%.  
Il bilancio consolidato è costituito da sessantanove società consolidate, con diciotto stabilimenti produttivi di cui tre operanti nell'ambito delle imprese sociali, che servono oltre cento mercati finali di sbocco. La performance è stata particolarmente positiva per i prodotti Kinder Joy (in Italia Kinder Merendero), Raffaello e per la Nutella, cresciuti rispettivamente del 24,4%, del 9,4% e dell'8,9% sull'anno precedente.  
