#titolo Offerte supermarket 'ingrassano', scontati 'cibi spazzatura' - Stili di vita - Salute e Benessere
     (ANSA) - ROMA, 23 NOV - I supermercati 'lavorano contro la
nostra linea': infatti una ricerca inglese mostra che le offerte
al supermarket sono quasi sempre su cibi ad alto contenuto di
zucchero, sale e grassi, insomma cibi che fanno male. 
   La ricerca e' stata condotta da Paul Dobson dell'universita'
dell'East Anglia su una serie di supermercati e prodotti, con
l'intento di vedere l'impatto che offerte e strategie di vendita
hanno sui nostri consumi e sullo spreco di cibo.    Gli esperti inglesi hanno seguito per un anno l'andamento
settimanale dei prezzi di 1,3 milioni di prodotti in varie
catene di supermercati, incrociando il dato con quello dei
valori nutrizionali dei prodotti stessi per vedere su quale
tipologia di cibi si concentrano le offerte, ovvero se ad essere
in offerta e' piu' spesso il cibo spazzatura o cibi sani. 
   Le offerte speciali valgono oltre 50 miliardi nelle vendite
nei supermercati, e costituiscono oltre un terzo di tutti gli
acquisti dei consumatori. Come e' visibile a chiunque entri in
un supermercato, gli scaffali sono ormai stracolmi di offerte:
gli studiosi hanno visto, infatti, che oltre il 20% dei prezzi
dei prodotti analizzati erano presentati come offerte speciali.    Poi i ricercatori hanno rilevato che i prodotti piu' spesso
in sconto sono quelli a piu' alto contenuto in zucchero: e'
emerso che e' il 20% maggiore la probabilita' di trovare in
offerta un cibo con livelli eccessivi di zucchero (sopra i 12,5
grammi per 100 grammi di prodotto e sopra i 6,3 grammi per 100
ml per le bevande).    Non e' tutto: le offerte sulla singola confezione sono
applicate soprattutto su cibi pieni di grassi (oltre 20 g per
100 g) e grassi saturai (oltre 5 g per 100 g). Le offerte
'prendi due paghi uno' sono il doppio delle volte su cibi grassi
e pieni di zuccheri.    Dato che oltre un terzo delle merci che finiscono nel nostro
carrello sono prodotti in sconto, i risultati di questa ricerca
mettono bene in luce il 'pericolo' insito negli sconti se questi
si concentrano su cibi non sani. (ANSA).
