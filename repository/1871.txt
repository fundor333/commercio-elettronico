#titolo Vela: Abu Dhabi conferma presenza a Volvo Ocean Race - Nautica e Sport - Mare
  (ANSA) - GENOVA, 18 FEB - Il team arabo di Abu Dhabi torna alla Volvo Ocean Race 2014-2015, il giro del mondo a vela in equipaggio. A guidarlo sara' ancora l'olimpionico britannico Ian Walker. L'annuncio e' stato dato oggi ad Alicante, in Spagna, e conferma la presenza del terzo equipaggio per l'edizione 2014/15 della competizione. 
La presenza di Abu Dhabi prefigura una tappa davvero impegnativa per i velisti, da Recife in Brasile ad Abu Dhabi, che porterà i team e i nuovissimi monotipo Volvo Ocean 65 a navigare alle insidiose latitudini meridionali. 
Già nella scorsa edizione Abu Dhabi era stata palcoscenico di una tappa storica della regata, la prima in Medio Oriente e l'Abu Dhabi Ocean Racing team era stato anche il primo team arabo a partecipare alla gara. "Questo annuncio consolida il legame fra il nostro evento, la città e il Paese tutto - ha dichiarato il presidente della Volvo Ocean Race, Knut Frostad -. 
La tappa da Recife ad Abu Dhabi sarà una delle più impegnative dell'intera storia della regata. Navigare così a sud non è mai semplice. La linea del traguardo di Abu Dhabi sarà senza dubbio una delle più attese dell'intero giro del mondo."    Abu Dhabi sarà la terza località sede di tappa sulla rotta, dopo la partenza da Alicante e l'arrivo della prima frazione a Recife, nel nord est del Brasile. Gli altri due team che hanno finora confermato la loro partecipazione sono quello femminile di Team SCA e uno proveniente proprio dal Brasile. 
Nel corso della scorsa edizione, il problema della pirateria nell'Oceano Indiano ha costretto gli organizzatori a trasportare le barche via nave per un tratto della tappa da Città del Capo. 
Per il 2014/15 gli organizzatori stanno valutando una serie di opzioni per garantire che i velisti non siano esposti a rischi.    Abu Dhabi è la settima località confermata sulla rotta della 12/ma edizione della Volvo Ocean Race, che nacque come Whitbread Round the World Race nel 1973. Oggi e' considerata la massima espressione della vela oceanica. La regata partirà dal porto spagnolo di Alicante prima di visitare Recife e per proseguire verso Abu Dhabi. Successivamente i team navigheranno da Auckland in Nuova Zelanda alla volta di Itajaí -la seconda località brasiliana sulla rotta- prima di dirigersi verso Newport, nello stato nord americano del Rhode Island. La regata si concluderà a Goteborg, in Svezia.(ANSA).  
