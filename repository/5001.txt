#titolo Tirrenia: navi piu' capienti da Olbia e Porto Torres - Crociere e Traghetti - Mare
   (ANSA) - CAGLIARI, 3 GEN - La  Tirrenia  sostituirà dal prossimo 10 gennaio, e sino Pasqua, le due navi ora in servizio sulle rotte del Nord Sardegna con altre più capienti. La decisione, ha spiegato la compagnia di navigazione, dopo le numerose richieste ricevute dagli autotrasportatori diretti e in partenza sulla linea  Porto Torres-Genova  e  Olbia-Genova . 
 In particolare le due navi attualmente utilizzate, Janas e Athara, verranno sostituite con la Bonaria e la Amsicora, ora in servizio sulla rotta Cagliari-Civitavecchia. "Il motivo del cambio - ha sottolineato la Tirrenia Cin - è offrire una maggiore capienza agli autotrasportatori diretti e in partenza nel nord della Sardegna in quanto queste linee registrano sempre il tutto esaurito, mentre da Cagliari la richiesta è inferiore: Bonaria e Amsicora dispongono, infatti, di una maggiore capacità per le merci con i loro 2.000 metri lineari di garage, contro i 900 di Janas e Athara. Se questa sostituzione accontenterà i propri clienti, Tirrenia Cin intende ripetere il cambio delle due navi a ottobre 2013, dopo il periodo primaverile-estivo che vedrà tutte le unità impegnate sulle loro consuete rotte". (ANSA).  
