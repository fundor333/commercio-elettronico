#titolo Sergio Parisse - Protagonisti
"Sono stati quindici giorni molto lunghi per me, non vedo l'ora che arrivi domenica per poter scendere in campo. Motivato? Come non esserlo quando sfidi la squadra più in forma del 6 Nazioni a casa propria? Per me e per tutti i compagni è un grande stimolo sfidare l'Inghilterra a Twickenham: punto a giocare la mia miglior partita in questo torneo". E' un Sergio Parisse determinato quello che parla, alla vigilia di Inghilterra-Italia del 6 Nazioni, nel ritiro azzurro di Egham, sulle sponde del Tamigi, dopo aver saltato per squalifica la partita contro il Galles. Per l'Italia quella di domenicai sembra una sfida impossibile ma Parisse dice che "a Twickenham, in passato, non siamo mai riusciti ad esprimerci al meglio ma non credo sia un problema di soggezione nei confronti di un impianto storico. Credo sia più logico dire che, a casa propria, l'Inghilterra è difficile da battere per chiunque. Domani dovremo pensare solo al nostro gioco, senza farci distrarre dal contesto. Veniamo da due partite molto brutte contro Scozia e Galles, da parte nostra c'é la voglia di riprendere la strada intrapresa con la vittoria contro la Francia. Sfidare i migliori e farlo a casa loro è l'occasione ideale per provarci. C'é sempre una possibilità di vincere".  
