#titolo Conclave: Pronto il comignolo sulla Cappella Sistina - Diario Vaticano
E' stato allestito il comignolo sulla Cappella Sistina, che dovrà dare il segnale al mondo dell'elezione del nuovo papa con la "fumata bianca". Poco prima di mezzogiorno tre vigili del fuoco del Vaticano, con indosso il loro elmo argentato, sono saliti sul tetto della Sistina, dalla parte sinistra dello spiovente, per fissare il comignolo in rame, alto poco meno di due metri. Pochi minuti per realizzare i lavori, immortalati dalle telecamere e dalle macchine fotografiche di giornalisti provenienti da tutto il mondo. In previsione della "fumata bianca", che insieme al suono delle campane di San Pietro annuncerà l'elezione del successore di Benedetto XVI, i tecnici del Vaticano hanno collegato le due stufe in ghisa che si trovano nella parte anteriore della cappella Sistina e la lunga canna fumaria: serviranno per bruciare le schede e produrre le fumate, che saranno nere solo in caso di mancata elezione. Per ora, invece, niente prova di fumata, anche se le telecamere e i fotografi rimarranno in attesa. L'allestimento del comignolo sulla Sistina è uno degli ultimi passaggi tecnici per la preparazione dell'aula dove si riuniranno i cardinali a partire da martedì: nel 2005 il comignolo fu allestito cinque giorni prima dell'inizio del Conclave, segno che quest'anno i lavori stanno procedendo più velocemente.  
