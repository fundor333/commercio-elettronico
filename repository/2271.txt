#titolo Auto,in arrivo 120 mln incentivi per veicoli basse emissioni - Mobilit√† Sostenibile - Motori
  ROMA - Sarebbe in dirittura d'arrivo il decreto ministeriale attuativo delle misure per promuovere la mobilita' sostenibile contenute nella Legge Sviluppo dello scorso anno, che prevedono lo stanziamento di 120 milioni di euro per l'acquisto di veicoli a basse emissioni. Il decreto sarebbe al momento alla Corte dei Conti in attesa della registrazione per poi, probabilmente, essere pubblicato sulla Gazzetta Ufficiale in tempi rapidi in modo da poter entrare in vigore entro le prossime settimane. 
Le immatricolazioni saranno possibili dal trentesimo giorno successivo all'entrata in vigore del decreto attuativo. 
Le agevolazioni, operative nel triennio 2013-2015, sono rivolte prevalentemente ai veicoli aziendali e a quelli ad uso pubblico e si riferiscono a tutti i veicoli a basse emissioni complessive, compresi quelli a trazione elettrica, ibrida, a Gpl, a metano, a biometano, a biocombustibile e a idrogeno, che producono emissioni di CO2 non superiori a 120 g/km e ridotte emissioni di ulteriori sostanze inquinanti.      Dei 120 milioni di euro stanziati, 40 milioni sono relativi al 2013, 35 al 2014 e 45 al 2015. Il fondo previsto per il 2013 sara' suddiviso in due ulteriori importi: 4,5 milioni e 35,5 milioni. Il primo e' riservato all'acquisto da parte di privati di veicoli con emissioni di CO2 non superiori a 95 g/km, il secondo e' destinato all'acquisto di veicoli ecologici con emissioni non superiori a 120 g/km da parte di aziende o destinati all'uso di terzi (tra cui taxi, noleggio e liberi professionisti) a condizione che venga rottamato un veicolo di oltre 10 anni di cui si sia in possesso da almeno 12 mesi. 
Il contributo erogato per ogni nuova auto sara' il 20% sul prezzo di acquisto fino ad un massimo di 5.000 euro per le auto che emettono meno di 50 g/km di CO2; il 20% sul prezzo di acquisto fino ad un massimo di 4.000 euro per le auto che emettono tra 51 e 95 g/km di CO2, il 20% sul prezzo di acquisto fino ad un massimo di 2.000 euro per le auto che emettono tra 96 e 120 g/km di CO2. 
Nel 2015 la percentuale del contributo sul prezzo di acquisto scendera' al 15% e gli importi massimi erogati si ridurranno rispettivamente a 3.500, 3.000 e 1.800 euro.  
