#titolo Nautica: la Consulta dell’Utenza Nautica al Big Blu - Nautica e Sport - Mare
  (ANSA) - GENOVA, 19 FEB - A un anno dalla sua costituzione, avvenuta lo scorso anno proprio al Big Blu, la Consulta dell'Utenza Nautica (C.U.N.) sarà presente alla settima edizione del BIG BLU, Salone della Nautica e del Mare di Roma, per rappresentare i propri associati e proseguire il dialogo con il mondo politico, amministrativo e imprenditoriale, con l'obiettivo di rilanciare l'economia del mare come elemento primario del turismo e della green economy, e sostenere l'alto valore sociale e culturale del diportismo e degli sport nautici. 
Nel suo ruolo di organo consultivo del Governo, del Parlamento, della Pubblica Amministrazione, degli enti regionali e locali, la Consulta Nazionale dell'Utenza Nautica si farà promotrice di un provvedimento legislativo per la valorizzazione della nautica dal punto di vista sociale, culturale, turistico ed economico.     La Consulta dell'Utenza Nautica e' stata costituita nel 2012 da Assonautica, la Federazione Italiana Canoa e Kayak, la Federazione Italiana Canottaggio, la Federazione Italiana Motonautica, la Federazione Italiana Pesca Sportiva e Attività Subacquee, la Federazione Italiana Vela, la Lega Navale Italiana e la Rivista Nautica con il Patrocinio dell'Associazione Parlamentari Amici del Mare e della Nautica e del Segretariato Sociale della RAI.(ANSA).  
