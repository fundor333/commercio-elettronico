#titolo Ripartono gli esperimenti sul supervirus dell'influenza - Biotech - Scienza&Tecnica
  Riparte la ricerca sul supervirus, il microrganismo altamente contagioso e letale per l'uomo derivato dal virus dell'influenza aviaria H5N1. Ad annunciarlo, in una lettera pubblicata sulle riviste Science e Nature, sono gli stessi ricercatori che  un anno fa si erano imposti una moratoria di 60 giorni  ( durata nei fatti fino ad oggi ) dopo l'acceso dibattito scatenato dalla pubblicazione di due studi accusati di rappresentare un pericolo per la sicurezza pubblica. 
''Verranno portati a termine gli studi che erano già stati finanziati e poi interrotti per la moratoria'', precisa la virologa Ilaria Capua, dell'Istituto Zooprofilattico delle Venezie che fa capo al ministero della Salute, tra i 40 firmatari della lettera.  
Le ricerche potranno riprendere solo nei Paesi in cui i governi e le istituzioni abbiano preso delle decisioni chiare su come condurre questi studi in maniera sicura, rispettando le condizioni di biosicurezza richieste dagli stessi scienziati: al momento gli Stati Uniti sarebbero esclusi. 
''Mollare a metà gli esperimenti interrotti per la moratoria non sarebbe ragionevole, ma solo uno spreco di soldi'', commenta Capua. ''Il vero problema – aggiunge - non è che cosa si fa adesso, ma quello che vogliamo fare in prospettiva. Questi sono ancora i primi tentativi di studiare gli aspetti che rendono i virus così pericolosi. Con il tempo diventeremo sempre più bravi ed efficienti grazie anche alle nuove tecnologie, e queste ricerche arriveranno alla portata di molti: ci dobbiamo dunque domandare se vogliamo che fra 20 anni ci siano cento laboratori nel mondo capaci di creare supervirus, e se è opportuno che le istituzioni e gli enti finanziatori continuino a finanziare queste ricerche. A queste domande non devono rispondere gli scienziati ma i governi, anzi – conclude – serve una presa di posizione sovranazionale''.  
