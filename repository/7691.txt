#titolo Clima: Ue, parte concorso soluzioni contro febbre Pianeta - Ambiente ed energia - ANSA Europa
  BRUXELLES - Eco-soluzioni innovative sul fronte della lotta ai  cambiamenti climatici:  questo l'obiettivo della caccia lanciata dal nuovo concorso della Commissione europea, oggi a Bruxelles. La competizione, che si intitola 'Un mondo come piace a te', da' tre mesi di tempo per presentare iniziative verdi creative e rigorosamente a basso contenuto di carbonio, come nuove idee per risparmiare sulla  bolletta energetica  o per ridurre le emissioni di CO2 nel settore trasporti.  
   
 ''Il concorso - spiega Connie Hedegaard, commissario Ue al clima - offre l'occasione per andare al di la' delle parole in fatto di cambiamenti climatici''. Hedegaard invita i partecipanti ''a dimostrare che creare un mondo come piace a noi con il clima che piace a noi e' qualcosa di fattibile e di abbordabile''. A decretare  la vittoria  saranno a maggio e giugno tutti i visitatori del sito web della campagna  http://world-you-like.europa.eu/it/ . 
   
 Tra i dieci progetti piu' votati una giuria, presieduta dal commissario europeo, selezionera' i tre vincitori che saranno festeggiati nella cerimonia di premiazione che si terra' a Copenhagen nell'ottobre 2013. La campagna Ue 'Un mondo come piace' fara' tappa in autunno in cinque Stati membri in particolare, tra cui  l'Italia , insieme a Bulgaria, Lituania, Polonia e Portogallo, con i progetti vincitori protagonisti. 
   
    
