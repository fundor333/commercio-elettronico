#titolo Serie A - Speciali
Il Milan cerca di suicidarsi a Siena ma con un finale da infarto riesce a  ribaltare una situazione ormai compromessa conquistando il terzo posto  che vale la Champions: da 0-1 a 2-1 negli ultimi minuti con un rigore di  Balotelli e una zampata rabbiosa di Mexes che beffa una splendida  Fiorentina che maramaldeggia 5-1 in casa dell'altra retrocessa Pescara.  E' il responso batticuore dell'ultima di campionato che si chiude con la  caporetto dell'altra milanese visto che l'Inter viene umiliata in casa  5-2 dall'Udinese che con questa prova di forza conquista il quinto posto  che vale l'Europa League: la Lazio perde a Trieste col Cagliari con un  gol di Dessena e viene superata in classifica dalla Roma che batte di  misura ma con merito un Napoli vacanziero. Il derby di Coppa Italia  deciderà l'ultimo posto per l'Europa. Ma è l'andamento della gara di  Siena che fa scalpore: un gol di Terzi all'inizio indirizza la gara, i  rossoneri colpiscono una traversa col Balotelli poi perdono mordente e i  rossoneri sembrano ormai ko con Ambrosini cacciato per un fallo. Ma un  rigore per un fallo furbo subito da Balotelli permette a Supermario di  cacciare i fantasmi rossoneri grazie al successivo gol di Mexes. Ora  bisognerà vedere se basterà questa vittoria al fotofinish ad Allegri per  conservare il posto. Inutile il 5-1 della Fiorentina che chiude una  stagione splendida ma si morde le mani per l'occasione sfumata: una  tripletta di Ljajic fa da apripista ma Montella alla fine non sa  nascondere la sua delusione. Grande impresa dell'Udinese che affonda il  coltello su un'imbarazzante l'Inter: goleada umiliante con una magia di  Di Natale, un cucchiaio di Silva e Stramaccioni subisce un 2-5 che  potrebbe chiudere la sua stagione nerazzurra. E i friulani risolvono la  pratica Europa League con una prova d'autorità che rende ininfluente la  gara di Cagliari con una Lazio un po' involuta, che non riesce a  imprimere la svolta alla partita che si chiude con un 1-0 per i sardi.  Per l'Inter si materializza il nono posto, uno dei piazzamenti peggiori  del dopoguerra, alle spalle anche dello splendido Catania che chiude con  un 2-2 in casa del Torino, che recupera nel finale con un gol di  Rolando Bianchi al suo passo d'addio. Per gli etnei comunque una  stagione da incorniciare. La Roma prepara il derby di Coppa Italia nel  migliore dei modi superando 2-1 un Napoli in versione dimessa,  sicuramente appagato e anche perplesso per il futuro di Mazzarri. Un  primo tempo non troppo interessante, poi i giallorossi ingranano la  quarta e passano con Marquinho e Destro. Il Napoli riduce le distanze  con il 29/o gol di Cavani, forse anche lui al congedo. Nelle altre  partite vince solo il Parma che dispone agevolmente di un Palermo  sfiduciato, un 3-1 maturato con un tris di gol d'autore negli ultimi 7  minuti del primo tempo. Nella gare del pomeriggio pari senza gol tra  Bologna e Genoa e un 2-2 tra Atalanta e Chievo con i veneti che  rimontano due volte con l'ottimo Thereau.  
