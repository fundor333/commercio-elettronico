#titolo De Castro-presidenza Irlanda,pronta sfida decisiva su Pac - Agroalimentare - ANSA Europa
     (ANSA) - BRUXELLES, 31 GEN - E' una sfida decisiva per le
istituzione europee quella lanciata oggi dalla commissione
agricoltura del Parlamento europeo e dal presidente di turno del
Consiglio dei ministri dell'agricoltura, l'irlandese Simon
Coveney, che hanno avuto oggi un primo scambio di vedute a
Bruxelles, per portare in porto la riforma della politica
agricola comune post 2014. Coveney  ha espresso un ''profondo
apprezzamento'' per la 'controproposta' di riforma della Pac,
votata la scorsa settimana dalla Comagri, defindendola ''uno
sforzo incredibile che deve rappresentare un messaggio positivo
e un esempio costruttivo da seguire per il lavoro del Consiglio
nei prossimi mesi''. Il presidente della commissione agricoltura
e sviluppo rurale del Parlamento europeo, Paolo De Castro, ha
risposto che "il supporto del presidente irlandese  rappresenta
per la Comagri un importantissimo riconoscimento del lavoro
svolto in questo ultimo anno sulla riforma della Pac, il più
importante dossier di codecisione dell'intero Parlamento
europeo''. Dopo il vertice Ue  del 7 e 8 febbraio sulle
prospettive finanziarie dell'Unione - ha concluso De Castro - ci
sara' ''il voto in Aula sul progetto di riforma e l'avvio della
fase dei triloghi (il negoziato tra Parlamento, Consiglio e
Commission): una sfida decisiva per le istituzioni europee che
saranno chiamate a definire con responsabilità e impegno la
politica agricola dei prossimi anni''. (ANSA).
