#titolo Lotta ai parassiti, arriva la task force dell’assessorato - Speciali - Terra&Gusto
  Obiettivo prevenzione: la Regione Campania scende in campo con una vera e propria task force contro parassiti delle piante ed emergenze fitosanitarie. Alla base c’e’ un protocollo d’intesa stilato tra l’assessorato all’Agricoltura e i principali enti di ricerca della Campania in materia fitosanitaria. La dotazione finanziaria e’ di circa mezzo milione di euro stanziata dal Mipaaf per il potenziamento dei servizi fitosanitari regionali proprio per le varie emergenze fitosanitarie.    ''Dobbiamo insistere su questa strada - dice il delegato all’Agricoltura Daniela Nugnes - e' fondamentale continuare a formare tecnici e addetti ai lavori al fine di affiancarli agli imprenditori agricoli''.      L’idea su cui si basa questo protocollo e’ semplice: far sedere attorno a un tavolo, assieme all’assessorato, i principali esperti di tutti i centri di ricerca. Dal Cra al Cnr, dagli Istituti di ricerca alle Universita’ di Napoli. In questo modo, spiegano dall’assessorato, all’arrivo di una nuova emergenza fitosanitaria o di un nuovo parassita particolarmente aggressivo, come per esempio l’Aromia bungii, troveremo certamente degli esperti che hanno gia’ nel loro background scientifico delle conoscenze utili a fronteggiare i nuovi casi. In questo modo l’assessorato potra’ disporre in maniera piu’ rapida ed efficace gli interventi e soprattutto potra’ dare il sostegno dovuto alle aziende sul territorio. ''Queste invasioni di organismi a noi sconosciuti – dice il dirigente del Settore Sirca dell’assessorato all'Agricoltura, Maria Passari – sono il risultato della globalizzazione, della grande circolazione di persone, cose e prodotti. Si tratta di parassiti che spesso arrivano nel nostro Paese su piante infette o anche semplicemente negli imballaggi. La tempistica degli interventi e’ una delle cose piu’ importanti. Bisogna agire immediatamente e con cognizione evitando che questi organismi nuovi si possano insediare sul nostro territorio. Per questo il supporto e le competenze degli Enti di ricerca è fondamentale''. “La task forze fitosanitaria – dice il responsabile del Servizio fitosanitario regionale Raffaele Griffo – sarà di supporto agli ispettori fitosanitari che operano presso i punti di entrata campani (porti ed aeroporti) per poter essere maggiormente incisivi sui controlli fitosanitari prima che le merci siano introdotte sul territorio nazionale al fine, sempre, di scongiurare l'introduzione di nuovi parassiti”.  
