#titolo Donne su web piu' attente a privacy di uomini  - Tecnologia e Internet
  ROMA - Uomini e donne spendono su Internet la stessa quantità di tempo, ma ci sono differenze rispetto all'utilizzo che fanno del web e degli smartphone. Le donne sono infatti molto attive sui social network, inviano messaggi di testo sui cellulari e fanno acquisti online. E soprattutto sono più attente alla privacy. Sono le osservazioni e i dati rilanciati da Kaspersky Lab, una delle maggiori aziende specializzate in sicurezza online, in vista dell'8 marzo. 
 Per quanto riguarda la presenza sui social network, le donne sono più attente dunque a tutelare i propri dati personali online rispetto agli uomini. Due donne intervistate su tre (67 per cento) limitano infatti le comunicazioni su Facebook e su altre piattaforme sociali, mentre meno della metà degli uomini si preoccupa di questo aspetto (48 per cento). Inoltre, secondo i dati del Pew Reaserch Center americano, questa stessa percentuale di donne (67 per cento), spiega di aver cancellato persone sgradite dalla propria cerchia amici, a differenza del 58 per cento degli uomini. Più in generale, questo atteggiamento di 'unfriend', cioé rimuovere amici non più graditi o molesti è più frequente nei giovani che negli adulti. Sempre secondo i dati forniti dal centro di ricerca Pew, rilanciati da Kaspersky, se la maggioranza degli iscritti ai social network (il 58 per cento) usa gli strumenti di restrizione e controllo della privacy messi a disposizione dalle diverse piattaforme, sono le donne a essere più attente degli uomini (il 67 per cento contro il 48 per cento) Inoltre, gli uomini rispetto alle donne cambiano la password più spesso (48 per cento contro il 42), ma nonostante tutto rimangono i destinatari più frequenti di e-mail truffa (42 per cento contro il 34). Un altro elemento interessante, infine, riguarda l'uso dei dispositivi mobili come gli smartphone. 
 Anche in questo caso le donne risultano - questa volta secondo un'indagine del Market Research - utenti più attive rispetto agli uomini, con il traino delle teenager soprattutto nell'uso nei messaggi di testo e delle app come Whatsapp. I consigli base per stare sicure sul web - fa notare Kaspersky - sono sempre gli stessi: impostare una buona password e servizi di sicurezza dei pc, auto-controllare la propria privacy sui social newtork e prestare la massima attenzione alle offerte sul web. Quando si fa shopping online e ci si trova davanti a prodotti e servizi scontatissimi in vendita su Internet, bisogna diffidare: "queste offerte sono spesso realizzate da criminali informatici che cercano di attirare l'utente su siti web infetti per estorcere denaro".  
