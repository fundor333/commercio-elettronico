#titolo Audi, Crosslane Coupe' anticipa la gamma suv Q del futuro - Prove  e Novit√† - Motori
  PARIGI - Con la presentazione della nuova Crosslane Coupe' al Salone di Parigi Audi ha aperto uno spiraglio sul linguaggio formale e il design dei futuri modelli Q. Grazie al Multimaterial Space Frame la Crosslane Coupe' - a meta' tra una coupe' ed una cabrio con lunotto fisso tipo ''Targa'' - schiude vie completamente nuove in termini di peso, di costi e di bilancio energetico complessivo e rappresenta l'ultima evoluzione di Audi ultra, il principio di costruzione leggera della Casa di Ingolstadt. 
Nella Crosslane il sistema di alimentazione ibrido plug-in e' costituito da un tre cilindri 1.5 TFSI e da due unita' elettriche, con parametri in termini di consumi ed emissioni di CO2 da record: 1,1 litri ogni 100 km e di 26 g/km. Il motore tre cilindri TFSI eroga 130 Cv con 200 Nm di coppia. E' collegato ad un'unita' elettrica (EM 1) che funge principalmente da motorino di avviamento e generatore e che eroga 68 Cv di potenza e 210 Nm di coppia. 
Della trazione elettrica si fa carico il secondo motore elettrico (EM 2) con 116 Cv e 250 Nm di coppia. Il Multimaterial Space Frame della Crosslane si compone di tre elementi: alluminio, composito in fibra di carbonio (CFRP) e vetroresina (GFRP). Il risultato e' che la concept car Audi ha una massa a vuoto di circa 1.390 kg, inclusa la batteria agli ioni di litio da 17,4 kWh che assicura un'autonomia elettrica di circa 86 km. 
Audi ritiene che il Multimaterial Space Frame ad alta integrazione sia la soluzione giusta per il futuro, in quanto pesa come una carrozzeria monolitica in CFRP, ma ha costi inferiori e un migliore bilancio energetico complessivo.  
