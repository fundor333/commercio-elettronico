#titolo Verrès festeggia Caterina, castellana del popolo - In Viaggio
  ( dI Rossella Cerulli) 
 Parte il 9 febbraio la 65ma edizione del Carnevale di Verrès, in Valle d’Aosta, una delle manifestazioni più popolari del periodo: in grado di coinvolgere per 4 giorni i 3000 abitanti della cittadina, di cui ben 250 arruolati come figuranti. Sì, perché questo è un Carnevale storico, che rievoca un fatto realmente accaduto. Correva infatti l’anno1450 quando una giornata di maggio, Caterina di Challant, signora del luogo, decise di scendere nella piazza del paese con il marito Pierre Sarriod, Signore d'Introd. 
 La visita fu apprezzata dalla popolazione e molti si misero a suonare e ballare: fu così che Caterina, lasciando per un attimo il marito, iniziò a danzare con i giovani del paese, suscitando la gioia della comunità che inneggiò alla sua signora al grido di “Vive Introd et Madame de Challant”. 
 Consegnando così alla storia questa “principessa del popolo” ante litteram. Gli oltre 500 anni trascorsi non hanno infatti cancellato nei verezziesi quella giornata di festa democratica: che ancora oggi viene rievocata con entusiasmo nel Carnevale, in una kermesse di sfilate, costumi e balli al castello di Verres, squadrato maniero medievale che domina la strada per la Val d’Ayas, primo esempio di fortificazione monoblocco (costruito per l’appunto da uno Challant) e tuttora uno dei monumenti più visitati della Valle d’Aosta. 
 Al punto che Caterina per quattro giorni riprende i poteri sulla cittadina, con tanto di cerimonia di passaggio di consegne da parte del sindaco. Per tradizione la coppia di castellani è interpretata da persone ogni volta diverse (lei sempre sposata, lui signorino) con costumi sempre differenti ogni anno. Ma è sempre Caterina a scegliersi ogni anno il suo Pierre: la 4 giorni in abiti cinquecenteschi, senza un attimo di sosta, richiede almeno che i due vadano d’accordo. Il momento più toccante della festa? Senza dubbio l’apertura, che quest’anno avverrà sabato 9 sera alla luce delle fiaccole, quando Caterina e corteo storico vengono presentati in piazza Chanoux. 
 E letto il proclama del banditore che invita il paese ad accantonare le ansie e divertirsi, la Chatelaine inizia a ballare con un ragazzo in costume. Tra cortei, rievocazioni e serate di gala al Castello (da raggiungere a piedi lungo 500 m di mulattiera!) il Carnevale prosegue fino al 12, martedì grasso, con la distribuzione di polenta, salsiccia e fagioli in piazza De Challand e la sfilata dei carri allegorici, in una Verres strapiena di visitatori. La sera infine Gran Ballo in Maschera al Castello: le signore si portano in genere sempre due paia di scarpe.  
