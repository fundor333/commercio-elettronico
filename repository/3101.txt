#titolo Marsiglia, relax nella capitale della cultura - In Europa - In Viaggio
  Per  Marsiglia  l'anno da  Capitale europea della Cultura 2013 , insieme con la città slovacca di  Kosice , è iniziato con il via a decine di eventi, festival, aperture di nuovi spazi dedicati alle arti. Alle esperienze culturali si può affiancare una passeggiata al parco o altre attività "lente" per  rigenerare mente e corpo . Così la città francese affacciata sul Mediterraneo si presta anche a una vacanza di benessere, fisico e spirituale. 
Gli spazi verdi sono protagonisti al pari di teatri e musei e sono il modo migliore per mettere alla prova la propria voglia di staccare la spina dalla routine di casa e lavoro. La metà del territorio marsigliese è "green": vanta ben  400 ettari fra parchi e giardini pubblici . Il primo fu realizzato in città all'inizio dell'Ottocento: è il  Giardino della Collina Puget , aperto tutto l'anno, che dispone anche di un'area per bambini. Fra gli altri meritano il  Giardino delle Vestigia , vero e proprio sito archeologico dove si trovano i resti del porto antico. In occasione della designazione a capitale della cultura il sito è stato rinnovato, la zona riqualificata e anche l'annesso Museo della storia di Marsiglia propone un flashback di 26 secoli nella città. Se si opta per una passeggiata rigenerante sulla  Corniche , sul promontorio con vista sulla baia marsigliese, si deve far tappa anche al  parco Valmer  e all'elegante villa omonima. La vegetazione all'interno si fa fitta ed esotica: oltre alle palme si possono ammirare anche tante specie autoctone come l'olivo, il pino d'Aleppo o il leccio. È protetto come "monumento storico" il  parco Longchamp , con la monumentale fontana – "inno" all'acqua – abbracciata da due "ali" che ospitano il Museo delle Belle Arti e il Museo di Storia Naturale. Spazio ameno è il  parco Pastré , fra Pointe Rouge e Grotte Rolland, che si estende per 120 ettari. Oltre che passeggiare nei suoi sentieri si può approfittare di un parco giochi e di due laghetti dove noleggiare piccole imbarcazioni per remare fra cigni e anatre. 
Un'idea originale per conoscere la città può essere quella di  farsi accompagnare da marsigliesi doc  alla scoperta di monumenti e di angoli meno conosciuti. Lo propone l'associazione  Marseille Provence Greeters , con cui incontrare un 'cicerone' del posto e scoprire di Marsiglia anche aneddoti, indirizzi 'in', luoghi sconosciuti ai percorsi turistici tradizionali. Anche  i golosi saranno accontentati , non solo a tavola. Sarà premiata un po' di intraprendenza e, chi vuole, può frequentare un "corso lampo" per imparare a cucinare il piatto tipico marsigliese: la  bouillabaisse , zuppa di pesce a base, fra gli altri, di scorfano, rana pescatrice, triglie e cicale di mare. 
Il percorso "benessere"  non è completo senza  un'escursione ai calanchi , oggi Parco nazionale che riconosce il patrimonio culturale, ecologico e paesaggistico del sito. Si tratta di impervie falesie bianche, a strapiombo sul mare, che rendono unica la costa. Una formazione di circa 12mila anni fa per erosione del terreno opera del dilavamento delle acque. Nel tempo grazie alle particolari condizioni climatiche si è formata anche una ricca flora, ma con specie rare e soprattutto con un ecosistema molto fragile che impone  ferree regole di comportamenti ai visitatori . L'erba di Gouffé ad esempio esiste al mondo solo fra Marsiglia e Tolone e per questo è sconsigliato metter piede su rocce e ghiaie durante le escursioni. Online tutte le raccomandazioni e i divieti, nonché gli  orari di accesso  in base alle condizioni meteo. I calanchi si possono visitare a piedi, in sessioni di trekking più o meno intenso per i sentieri sulle colline, oppure con una mini-crociera con partenza dal Vieux Port o dal Porto della Pointe Rouge. C'è anche la possibilità di esplorarle in kayak, ottimo mezzo per tonificare anche i muscoli. 
Informazioni utili su:  www.marseille-tourisme.com/it  e  http://it.rendezvousenfrance.com .  
