#titolo Cialente, con Monti per nuovo corso  - Cronaca
di Enrica Di Battista 
 ROMA - Con il governo Monti è cominciato "un nuovo corso" per L'Aquila: il sindaco Massimo Cialente, a tre anni dal terremoto e con una ricostruzione pesante tutta da affrontare, guarda al futuro della sua città con più ottimismo. A far tornare la fiducia agli aquilani è il "grande lavoro" del ministro Fabrizio Barca e la due giorni del governo nel capoluogo abruzzese per il Forum Ocse e il progetto di L'Aquila 'smart city' (città intelligente, ecosostenibile). "Il primo aspetto decisivo - dice Cialente all'ANSA - riguarda le accuse che mi sono state rivolte di cercare lo scontro con la struttura commissariale della ricostruzione. Ebbene, mi dimisi da vice commissario perché era il meccanismo di governance che non funzionava. Poi questo governo ha dato ragione al Comune dell'Aquila e ora la ricostruzione passa a noi". Cialente è un fiume in piena: "Tremonti - racconta - ha impedito allo stesso Gianni Letta di fare qualsiasi operazione per il nostro futuro, il governo Monti ha invece deciso di impegnarsi su un piano strategico dell'Aquila come smart city". 
 L'idea di fare una città all'avanguardia entusiasma "anche perché - racconta il primo cittadino - il progetto Ocse in parte combacia con il piano, che piacque molto a Bruxelles, che L'Aquila stava facendo prima del terremoto e che ho consegnato a Monti. Questo combaciare di iniziative conforta, perché significa che il progetto aquilano è condiviso da giudici esterni". Cialente è sicuro che la vocazione universitaria dell'Aquila si rafforzerà: va in questo senso l'istituzione del Gran Sasso Institute, una scuola di alta formazione scientifica presentata dal ministro Francesco Profumo. Inoltre il 30% degli alloggi del Progetto CASE (le cosiddette new town) diventeranno campus, fa sapere Cialente, "quando gli sfollati rientreranno nelle loro case. Sempre rivolto ai giovani è il progetto delle industrie hi-tech". Ad oggi però giovani e anziani all'Aquila sono in sofferenza, tra abuso di alcol, psicofarmaci, isolamento nelle periferie. "Stiamo creando spazi - risponde il sindaco -: impianti sportivi, anche se i fondi sono arrivati in ritardo, e parchi; c'é il dono dell'Auditorium di Renzo Piano; e stiamo trovando spazi dove i ragazzi possano fare musica. E può motivarli la candidatura dell'Aquila città europea della cultura 2019, un appuntamento a dieci anni dal sisma". Per gli anziani, fa sapere il sindaco, sarà fatta "la cablatura della città per un'assistenza telematica", oltre al recupero di quella domiciliare. Ma è chiaro che bisogna riportarli in centro storico. Aspetto da due anni un finanziamento per il centro anziani". 
 I tempi non saranno brevi: un progressivo recupero della normalità comincerà fra due tre, quattro anni. Infine c'é la partecipazione dei cittadini nella ricostruzione, indicata come fondamentale da Barca e richiesta dai Comitati cittadini. "La partecipazione va organizzata con regole, altrimenti non si traduce - afferma il sindaco -. Su questo punto abbiamo approvato un regolamento, prendendo spunto dalle migliori esperienze italiane. Quest'ultimo mese è stato infatti un successo di adunanze, udienze e istruttorie pubbliche". Massimo Cialente, candidato per il secondo mandato, dovrà ora aspettare le amministrative del 6 maggio: solo allora saprà se poter realizzare il sogno della 'smart city'. 
 (enrica.dibattista@ansa.it)  
