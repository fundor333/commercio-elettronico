#titolo Lavoro: Commissione Ue, fondi per giovani con nuovo bilancio - Altre news - ANSA Europa
     (ANSA) - BRUXELLES, 12 MAR - Non appena il bilancio 2014-2020
sara' operativo saranno disponibili anche i 6 miliardi di euro
per combattere la disoccupazione giovanile nei Paesi dove supera
il 25%, Italia compresa. E' quanto fa sapere la Commissione
europea che oggi ha affinato le norme attuative dell'iniziativa
per i giovani lanciata dal Consiglio europeo del 7 e 8 febbraio.    Dei fondi previsti, 3 miliardi di euro proverrebbero da una
linea di bilancio specifica per l'occupazione giovanile e almeno
altri 3 miliardi dal Fondo sociale europeo. Date le difficolta'
di bilancio degli Stati, solo il contributo del Fondo sociale
europeo sarebbe da integrare con un proprio contributo
finanziario.    I fondi, che saranno utilizzati per potenziare e riformare i
servizi per aiutare i giovani a trovare impiego, serviranno
anche a finanziare la 'Garanzia per i giovani', cioe' la
raccomandazione con cui la Commissione chiede agli Stati di
prevedere un rapido impiego dei giovani in modo che non stiano
senza lavoro o studio per piu' di quattro mesi. L'iniziativa a
favore dell'occupazione giovanile integrerebbe altri progetti
nazionali, tra cui quelli che ricevono il sostegno del Fondo
sociale europeo (FSE), al fine di istituire o attuare
dispositivi di garanzia per i giovani, come la riforma delle
istituzioni e dei servizi competenti.(ANSA).
