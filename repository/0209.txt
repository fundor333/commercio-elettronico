#titolo A Romney primo round, Obama sulla difensiva - Mondo
"Vediamo la vittoria". Lo scrive Mitt Romney nella sua prima mail mandata ai suoi fan, all'indomani del dibattito tv che secondo l'opinione pressoché unanime ha rilanciato con grande vigore le sue speranze presidenziali. 
 "Ad appena 33 giorni dal voto - scrive il candidato repubblicano - il tuo sostegno è cruciale. Abbiamo bisogno del tuo impegno, per far tornare l'America al lavoro. Mentre noi parliamo di lavoro, sanità, debito, tasse, Obama non ha un record da mostrare, o un piano per il futuro. Io e Paul Ryan invece si". 
 A Romney il primo round -  "Non sono perfetto, ma vi prometto che continuerò a lottare per la classe media", "e che tutti avranno le stesse opportunità, che per tutti varranno le stesse regole": Barack Obama chiude il primo dibattito tv col rivale Mitt Romney con  un bagno di umiltà, di realismo, ammettendo come ci sia ancora molto da fare per tirar fuori l'America dalla palude della crisi. Il candidato repubblicano alla Casa Bianca, però, appare più sicuro di sé, a tratti spavaldo, e pronuncia la sua promessa agli almeno 60 milioni di telespettatori inchiodati davanti allo schermo: "Dopo quattro anni di Obama l'America è più debole", "e io la farò ripartire". 
 Se da questo primo duello si attendevano scintille, si rimane un po' delusi . All'Università di Denver, Colorado, i due candidati per 90 minuti - in prima fila le moglie Michelle e Ann - si sono dati battaglia sull'econonomia, sul debito, sul fisco, sulla riforma sanitaria, sul governo. Ma non ci sono stati picchi, e non ci sono frasi memorabili da ricordare. Il dato di fatto è che Romney è apparso molto più battagliero e puntuale del solito nell'attaccare il presidente in carica, dando di sé un'immagine molto lontana da quella poco carismatica e di gaffeur a cui aveva abituato soprattutto nelle ultime settimane, quando è crollato in tutti i sondaggi. E Obama è stato visibilmente costretto alla difensiva, non riuscendo a tirar fuori quella grinta e quella verve che lo hanno sempre caratterizzato. 
 In America serve promuovere '' un nuovo patriottismo concentrato sulla classe  media '' ha detto il presidente americano, aprendo il dibattito. Voglio  fare ripartire l'America , ha detto Romney, riproponendo il suo piano in 5 punti: indipendenza  energetica, raddoppio scambi commerciali, linea dura con Cina, bilancio in  equilibrio, appoggio a pmi.  
 Ma è  sul deficit il primo vero affondo di Romney  nel corso del dibattito col  presidente americano, Barack Obama: ''Il presidente afferma che vuole ridurre il  deficit, ma intanto lo ha raddoppiato. Ha creato tanto indebitamento quasi come  tutti gli altri presidenti messi insieme''. 
 Pronta la replica di Obama: ''Ho ereditato un debito eccessivo, ma abbiamo  fatto tanto e so che dobbiamo fare ancora di piu'. E per questo ho un piano di  riduzione''. 
 Basta agevolazioni alle imprese che si arricchiscono sulle spalle dei cittadini  americani , come quelle energetiche che ''raddoppiano i profitti quando si fa il  pieno di benzina''. E basta sgravi a quelle che delocalizzano all'estero, ha  detto Obama. 
 Obama ha quindi accusato Romney di voler  frenare la riforma di Wall Street . ''La  crisi e' dovuta in parte a Wall Street'', ha affermato Obama, ribadendo la  necessita' di eliminare tutti i comportamenti a rischio. Ha quindi rivendicato  l'aiuto alle banche ''ripagato con gli interessi''. ''Servono piu' regole - ha  replicato Romney - ma sono contro al fatto che cinque banche sono troppo grandi  per fallire. Bisogna pensare anche alle piccole banche''. 
 ''Basta con l'approccio verticistico, col governo che dalla mattina alla sera ci  dice quello che dobbiamo fare e quello che non dobbiamo. Questa non e' la strada  giusta. Dobbiamo cambiare strada'', ha detto Romney. 
 Se si abolira' l' Obamacare , ''saremo alla merce' delle assicurazioni'': cosi' Obama ha difeso la sua riforma sanitaria che il  candidato repubblicano ha ribadito di voler cancellare. ''Voglio  un approccio privato dove sono io che scelgo l'assicurazione e non c'e' qualcuno  che me la impone'', ha detto Romney. 
 ''Quello che propongo per i prossimi quattro anni e' assicurare che gli  americani siano incanalati verso il futuro. E  tutti avranno le stesse  opportunita' , e le regole saranmno uguali per tutti'': cosi' Obama ha concluso il dibattito. 
 '' Con Obama in carica altri 4 anni l'America sara' piu' debole '': cosi'  Romney, nel suo appello finale al voto. ''In gioco c'e' il corso dell'America: con Obama - ha aggiunto - avremo una  disoccupazione cronica ai danni della classe media''. 
 "Per essere presidente di tutti devi dire la verità" : queste le prime parole del presidente americano, Barack Obama, dopo il primo duello Tv con il candidato repubblicano alla Csa Bianca, Mitt Romney. In un intervento pubblico a Denver, in Colorado, con tono deciso Obama ha accusato Romney di avere un piano "che non crea lavoro e non fa crescere l'economia" e ha ribadito che per gli Usa è necessario "un nuovo patriottismo economico". 
    
