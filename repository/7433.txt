#titolo Napolitano, la coscienza d'Italia ormai s'e' desta - Italia 150
di  Alberto Spampinato  
 Con la Lega che diceva 'non c'é niente da celebraré e il governo che nicchiava e lesinava i finanziamenti, il tentativo di celebrare degnamente il 150.mo dell'Unità nazionale si presentava come un percorso difficile dall'esito incerto.  Giorgio Napolitano  ha accettato la sfida e l'ha vinta. "E' stato giusto e ha pagato", dice ora il Capo dello Stato, tant'è vero che la partecipazione popolare è stata altissima, "un'esplosione mai vista di bandiere tricolori e di canti dell'Inno di Mameli". "In questa misura e in questi toni" non se l'aspettava neppure lui, confessa Napolitano, nel libro "Una e indivisibile. Riflessioni sui 150 anni della nostra Italia", Rizzoli, 174 pagine, 15 euro, in libreria domani. Il volume raccoglie i suoi discorsi ufficiali, rivisti per l'occasione e una prefazione nella quale il presidente traccia un bilancio complessivo. "E' stata una lezione secca per gli scettici, e ancor più per coloro che prevedevano un esito meschino, o un fallimento. Soprattutto - afferma - è stata una grande conferma della profondità delle radici del nostro stare insieme come Italia unita. Si può davvero dire che le parole scolpite nella Costituzione ('la Repubblica, una e indivisibile) hanno trovato un riscontro autentico nell'animo di milioni di italiani in ogni parte del Paese. E non in contrapposizione ma in stretta associazione, come nell'articolo 5 della Carta, all'impegno volto a riconoscere e promuovere le autonomie locali". Evidentemente, commenta il Capo dello Stato, "in una fase difficile, carica di incognite e di sfide per il nostro paese", c'era bisogno "di ritrovare motivi di dignità e di orgoglio nazionale reagendo a rischi di mortificazione e di arretramento dell'Italia nel contesto europeo e mondiale". Il risveglio di questa coscienza, afferma Napolitano, è una cosa che ci rende più forti per il futuro, perché "non si è trattato di un fuoco fortuito, di un’accensione passeggera che già sta per spegnersi, di una parentesi che forse si è già chiusa. No, si è trattato di un risveglio di coscienza unitaria e nazionale, le cui tracce restano e i cui frutti sono ancora largamente da cogliere". Quanto ai suoi discorsi, Napolitano dice: "Hanno segnato i momenti e i contenuti dello sforzo compiuto: spero che il leggerli, raccolti in volume, ne renda il senso complessivo, lo sviluppo coerente". In questi interventi Napolitano ripercorre le tappe del processo che ha fatto dell'Italia una moderna nazione europea e ripropone quelle pagine di storia indicandole come fonte di fiducia per affrontare le dure prove che il paese ha di fronte. Questi discorsi sono piaciuti, hanno scosso gli animi perché parlano delle tappe storiche dell'unità senza alcuna retorica e senza mai nascondere i vizi e le manchevolezze del progetto unificatore e dei suoi protagonisti. Parlano, ad esempio, del centralismo statale come di un vizio di nascita di cui non ci siamo ancora del tutto liberati, e del divario Nord-Sud come del più grande impegno che attende ancora di essere mantenuto.  
