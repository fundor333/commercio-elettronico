#titolo Barack Obama e la sua campagna - Speciali
La campagna elettorale in America è orami alle battute finali. La battaglia negli Stati chiave, per conquistare il voto degli elettori indecisi, si intensifica, a colpi di comizi e di spot televisivi. "Il Paese non potrebbe sopravvivere ad altri quattro anni di Obama", recita Clint Eastwood in un nuovo video realizzato dal SuperPAc conservatore 'American Crossroads': "Abbiamo bisogno che qualcuno cambi velocemente le cose, e quest'uomo è Mitt Romney", assicura la star di Hollywood, tornata in campo per il candidato repubblicano alla Casa Bianca dopo l'ormai famoso show della sedia vuota della Convention di Tampa. La replica del presidente americano non si è fatta attendere: "Non è tempo di tornare indietro", ha ammonito in Iowa, in una delle tantissime tappe dell'American Forward Tour che in 48 ore lo porterà a toccare ben sei Stati. "Io ho mantenuto le promesse di quattro anni fa, nonostante eravano nel mezzo di una crisi storica", mentre il mio avversario - ha attaccato Obama - "continua a soffrire di 'Romnesia'. Noi ci scherziamo, ma in una campagna elettorale non c'é cosa più importante della fiducia".  
 I sondaggi intanto - dopo il terzo e ultimo dibattito tv tra i due candidati alla presidenza - danno sempre più un sostanziale testa a testa, praticamente un pari a livello nazionale, facendo una media dei dati dei principali istituti americani. Anche Gallup, nei giorni scorsi al centro di polemiche per essere l'unico istituto a dare un vantaggio eccessivo a Romney (anche sette punti) ha ora ridotto lo svantaggio di Obama a tre punti. A confermare questa situazione di grande incertezza anche l'assottigliarsi della distanza tra i due candidati nei principali 'swing state', quelli in cui è in palio il maggior numero di grandi elettori: la Florida (24) e l'Ohio (18).  
 Nel 'Sunshine State', infatti, guida sempre Romney, ma perde terreno. Situazione inversa nel secondo Stato, dove Obama è in testa ma ormai solo di un soffio. Anche se, a conferma della situazione di grande incertezza, un sondaggio di Time, dà Obama in Ohio avanti di 5 punti percentuali. Ad ogni modo, il presidente vede assottigliarsi anche il vantaggio delle settimane scorse sul fronte dei grandi elettori: sulla base degli attuali sondaggi - per RealClearPolitics.com - ne avrebbe oggi 281, appena 24 in più di Romney. Quello che accadrà il 6 novembre, nell'Election Day, è così imprevedibile che gli stessi responsabili della campagna elettorale di Obama - nell'ennesimo spot - ricordano lo spettro del riconteggio delle schede in Florida nel 2000, quando le elezioni furono caratterizzato da un incredibile lotta all'ultimo voto tra George W.Bush e Al Gore. E invitano gli americani a votare, proprio per evitare quattro anni come quelli della presidenza Bush.  
