#titolo Wmc: tablet supersottile e smartphone low-cost - Speciali
Gli smartphone low-cost della Nokia, un tablet supersottile della Sony, il rilancio di Lg. Sono queste le principali novita' nel giorno di apertura del Mobile World Congress di Barcellona, la piu' importante fiera mondiale delle tlc, la cui vigilia e' stata infiammata dal Galaxy Note 8.0 - in pratica la risposta di Samsung al mini iPad di Apple - dal lancio dell'Ascend P2 dell'aggressivo produttore cinese Huawei, ma anche dalla sfida di Firefox ai big col suo sistema operativo 'aperto' per il mobile. 
 Un ruolo interessante nella kermesse lo ricopre Nokia che e' in fase di risalita da quando ha lanciato la linea di smartphone Lumia con a bordo il sistema operativo di Microsoft Windows Phone 8. A Barcellona, oltre a nuovi Lumia economici e all'estensione delle sue mappe Here, presenta il Nokia 105 a 15 euro, praticamente un telefono 'basic' che promette una durata della batteria di un mese in standby. Arrivera' nei negozi in questo trimestre, ma non in Italia: aggredira' il mercato cinese, africano e mediorientale. L'azienda finlandese a Barcellona porta poi i nuovi Lumia 720 e 520: il primo e' di fascia piu' alta (279 euro) con una buona performance fotografica; il secondo costa 139 euro. A questa offerta, l'azienda aggiunge pure il Nokia 301 - che arriva in Italia - che non appartiene alla famiglia Lumia, ha il sistema operativo Symbian, e costa 65 euro. 
 E per quanto riguarda il sistema di mappe 'Here' lanciato a novembre, Nokia lo arricchisce con 'LiveSight' la tecnologia a realta' aumentata che usa ''la 'vista' come modo nuovo per navigare il mondo'', un po' come faranno nell'immediato futuro gli occhiali di Google.    Altra novita' della giornata di apertura del WMC e' il tablet supersottile di Sony Mobile: si chiama Xperia Z, e' spesso solo 6.9 millimetri, ha un display da 10.1 pollici, pesa meno di 500 grammi ed e' resistente ad acqua e polvere. E si porta a bordo tutto l'ecosistema Sony, dalla musica di 'Listen' con 18 milioni di brani a 'PlayStation Mobile', lo store lanciato a ottobre ''per integrare l'esperienza di gioco in mobilita'''. ''Xperia tablet Z rafforza la nostra intenzione di avere un ruolo leader nel settore dei dispositivi con sistema operativo Android. Segna un nuovo standard di intrattenimento'', sottolinea Kaz Tajima, uno dei dirigenti della Sony Mobile Communications. Anche Hp entra nel mondo dei tablet, con un dispositivo low cost: e' lo Slate 7 con un display da 7 pollici, sistema operativo Android Jelly Bean e un prezzo di circa 169 dollari (127 euro). 
 Infine anche Lg, il quarto produttore di cellulari al mondo, e' in fase di rilancio e porta a Barcellona l'Optimus G, uno smartphone di fascia alta con display da 4.7 pollici e una promettente fotocamera da 13 megapixel (prezzo 599 euro). La multinazionale coreana che conta di vendere 40 milioni di smartphone nel 2013 e di raddoppiare la vendita di dispostivi con connettivita' Lte, lancia anche una linea di cellulari low cost, la serie 'L', e per l'Europa l'Optimus F5 che regge la banda ultra larga.     ''Alla fine del 2017 ci aspettiamo 9,7 miliardi di connessioni mobili e quasi 4 miliardi di utenti'': e' questa la previsione a Barcellona di Franco Bernabe', presidente esecutivo Telecom Italia e presidente dell'associazione Gsma che organizza il World Mobile Congress, che quest'anno ha per temea 'The new mobile horizon'.  
