#titolo Federalberghi,chiesti 500 euro per recensioni su web - In Viaggio
     Recensioni a pagamento sul web di fantomatici 'clienti' delle strutture ricettive del Veneto per scalare le classifiche di gradimento turistico dei siti specializzati. A denunciare l'episodio è il presidente di Federalberghi Veneto, Marco Michielli, che ha ricevuto un paio di giorni fa la proposta di una non meglio identificata agenzia di recensioni a pagamento.     Una mail che a detta di Michielli sta facendo il giro delle imprese ricettive e dei ristoranti del Veneto, e non solo, e che propone in sostanza di addomesticare i giudizi sui locali o sugli alberghi (al costo di 500 euro a recensione) per inserirli nei siti specializzati. "In questo mare magnum di ambiguità del web, qualche squalo sta tentando di insinuarsi - accusa Michielli - .Siamo passati dal folklore della vendetta dell'amante tradita, con recensioni di fuoco via web sul locale dell'amato, agli squali 2.0".    La necessità di operare un severo controllo sul materiale web, con riferimento al settore del turismo, il presidente di Federalberghi Veneto l'aveva già manifestata più di un anno fa, quando le recensioni in internet venivano brandite da alcuni turisti ospiti nelle strutture venete, soprattutto clienti di alberghi, come armi di ricatto, a dispetto dei regolamenti e del più elementare buon senso. 
    
