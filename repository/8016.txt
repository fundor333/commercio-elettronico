#titolo Volley: Sara Anzanello grave per epatite - Altri Sport
     (ANSA) - VENEZIA, 15 MAR - Sara Anzanello, tra le giocatrici
simbolo del volley femminile italiano, è ricoverata a Milano per
una grave forma di epatite. La 33/enne atleta veneta è stata
colta da malore a Baku in Azerbaigian dove da due anni gioca
nella squadra dell'Azerrail. Campionessa mondiale nel
2002, Anzanello è in attesa di un trapianto di fegato. Le cause
della sua patologia non sarebbero ancora state evidenziate, ma i
dolori avvertiti al fegato hanno suggerito ai medici il
trasferimento in Italia.
