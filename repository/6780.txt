#titolo Smog: Potocnik, da tecnologie possibili -100mila morti anno - Rifiuti & Inquinamento - Ambiente&Energia
     (ANSA) - BRUXELLES, 13 GEN - Applicando su vasta scala le
tecnologie esistenti nella lotta contro l'inquinamento, l'Ue
potrebbe salvare fino a 100mila vite ogni anno. Ne e' convinto
il commissario Ue all'ambiente, Janez Potocnik, che ha appena
lanciato il 2013 come 'Anno europeo dell'aria'.    ''Solo impiegando le tecnologie esistenti - ha spiegato il
commissario europeo all'ambiente - sulla piu' ampia scala
possibile, possiamo ridurre gli effetti sulla salute fino a
100mila morti premature l'anno ed eliminare un terzo del
fenomeno dell'eutrofizzazione sui siti protetti Ue della rete
Natura 2000''. Un altro volano positivo per fronteggiare
l'emergenza smog saranno le nuove politiche su clima ed energia,
con un nuovo orizzonte al 2030. ''Dobbiamo fissare i nostri
target per evitare investimenti costosi a breve termine'' ha
detto Potocnik, secondo il quale ''ci sono chiare prove che una
politica forte su energia e clima avra' un impatto positivo per
la qualita' dell'aria di tutta l'Ue''. Ridurre alcuni
inquinanti, come il metano, andrebbe a vantaggio del clima (come
gas serra) e dell'aria (e' un precursore dell'ozono). 
   Oltre ad applicare le politiche Ue, Bruxelles ha rilevato
altri due fattori importanti per ottenere un'aria piu' pulita:
il primo e' la necessita' che anche gli Stati facciano la loro
parte con misure nazionali per affrontare casi di inquinamento
locale. Il secondo e' il fatto che il rispetto dei limiti
secondo Potocnik ''e' dipendente in maniera cruciale dalla
riduzione delle emissioni globali delle vetture diesel'', che
incidono sulla qualita' dell'aria. Oltre a premere per
l'applicazione delle norme Ue attuali, Potocnik guarda
all'emergenza smog anche come un'occasione per l'industria
europea di puntare sull'innovazione, con nuovi prodotti da poter
rivendere sul mercato mondiale. Lavorare per la qualita'
dell'aria ''non e' solo un obiettivo ambientale, ma
un'opportunita' economica'' ha detto il commissario europeo
all'ambiente, che nell'ambito della revisione in corso della
normativa Ue cerchera' di ''creare opportunita' per
l'innovazione nel settore dell'aria pulita, per sostenere la
nostra industria nell'investire in tecnologie pulite per un'aria
pulita''. Per Potocnik ''si tratta di un settore dove diverse
aziende europee sono leader mondiali in un mercato in espansione
con un potenziale per creare crescita e posti di lavoro''. (ANSA)
           
