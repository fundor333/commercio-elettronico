#titolo Fincantieri: per stabilimento Muggiano arriva certificazione - Shipping e Cantieri - Mare
  (ANSA) - LA SPEZIA, 17 DIC - Lo stabilimento  Fincantieri  del  Muggiano  ha ricevuto dal  Rina  la certificazione Iso 14001 ''Tutela Ambiente'', il piu' recente e avanzato modello di gestione ambientale.  
 La certificazione prevede, tra gli altri requisiti per il suo conseguimento, la stesura di piani di miglioramento del sistema di gestione legati agli aspetti ambientali e agli impatti ad essi correlati, l'implementazione di disposizioni interne e di autocontrolli per la regolamentazione e il monitoraggio delle attivita' dal punto di vista ambientale.      
 La certificazione si pone accanto a un altro progetto di grande valenza per Fincantieri, il progetto ''Verso Infortuni Zero'', avviato nel 2011. A dimostrazione dei progressi conseguiti - ha sottolineato Fincantieri - nel corso del primo anno di applicazione del progetto le ore di assenza per infortunio sono calate del 26% e il numero di infortuni indennizzati e' diminuito del 36%. 
Giuseppe Bono, amministratore delegato di Fincantieri, ha dichiarato che ''il traguardo di oggi costituisce una tappa importante nel percorso di evoluzione che vede Fincantieri impegnata in materia di sicurezza e ambiente. Siamo convinti che oltre ad essere fattori fondamentali per chi lavora in contesti come il nostro, questi temi abbiano positive ricadute sulla gestione dei processi, sulla riduzione dei costi e degli infortuni, nonché sulla qualità della vita aziendale''. (ANSA).  
