#titolo Brillante Mendoza - Protagonisti
dell'inviato Francesco Gallo 
 VENEZIA - Attenzione a questo film del regista filippino Brillante Mendoza dal titolo 'Sinapupunan' (Thy Womb), passato oggi in concorso alla Mostra Internazionale d'Arte Cinematografica di Venezia, perché le atmosfere da documentario con cui accoglie all'inizio sono qualcosa che scompare presto di fronte a una storia, bella e forte, di sterilità e sacrificio che potrebbe aspirare a un premio (candidata, su tutte, per una Coppa Volpi la protagonista Nora Aunor). E così stamani, alla prima stampa, sono piovuti gli applausi. Siamo nella regione di Sitangkai, Tawi-Tawi, nel sud delle Filippine. Qui c'é una comunità piuttosto misteriosa che vive nelle palafitte e pratica la pesca. Una signora di mezza età di nome Shaleha (Aunor) è oggetto di una contraddizione dolorosa. Per vivere fa la levatrice del villaggio (Mendoza ce la fa vedere all'opera con due parti veri, ndr), ma non può avere figli. Consapevole che la paternità è anche il grande sogno di suo marito (Bembol Rocco), accetta con grande coraggio un sacrificio non da poco: cercare per il suo amato una donna che possa diventare madre per godersi così anche lei un bambino. Non solo. Aiuta il marito a trovare questa donna, tra l'altro molto giovane e bella, e a procurarsi il denaro per la dote, composta appunto da molto denaro, oro e tabacco. 
 Tra vere scene di parto, suggestivi matrimoni in musica e danza e sacrifici di animali (un bufalo viene sgozzato prima della cerimonia, ndr), il film scorre tra le immagini stupende di una natura selvaggia e di questa comunità pacifica, solo sullo sfondo appare la violenza di pirati e militari. "Il film - rivela il regista, classe 1960, approdato al cinema nel 2005 con Masahista, storia vera su un giovane massaggiatore filippino omosessuale - è stato girato in una località del sud delle Filippine poco conosciuta anche nel nostro Paese. Quello che volevo mostrare, comunque, era la bellezza della natura, di questi posti e di questa comunità". Tutte le scene di parto come il sacrificio del bufalo sgozzato prima del matrimonio "sono dal vivo - ammette -. Abbiamo aspettato due donne che stavano per partorire per poter girare in diretta il loro parto". Per quanto riguarda questa comunità di religione mussulmana, spiega ancora Mendoza, "fa parte di questa cultura poter avere una seconda moglie, specie se è la prima a volerlo. Il marito però deve impegnarsi a mantenere entrambe le donne". Il regista ha voluto mostrare una coppia "che vive normalmente all'interno della bellezza della natura, ma che vuole arrivare allo scopo di avere un figlio". Frase cult del film quella che la protagonista, Shaleha, dice alla sorella annunciandole il suo sacrificio: "farei qualsiasi cosa per mio marito".  
