#titolo Usi il deodorante? Un gene ti dice se ne hai bisogno - Stili di vita - Salute e Benessere
     (ANSA) - ROMA, 17 GEN - E se un giorno, prima di passare in
profumeria, ci facessimo l'esame del Dna? Un gene chiamato
'ABCC11' ci dice infatti se abbiamo davvero bisogno di profumi e
deodoranti o se la nostra pelle non emana odori da coprire. E ad
una prima analisi genetica e' emerso che oltre tre persone su 4
non hanno bisogno del deodorante perche' le loro ascelle non
producono le sgradevoli sostanze odorose fonte di tante
imbarazzanti situazioni. 
   Significa, spiega Ian Day dell'universita' di Bristol, che
queste persone usano deodoranti solamente in risposta a delle
convenzioni socio-culturali senza rendersi conto che non ne
hanno bisogno e che potrebbero tranquillamente risparmiare
sull'acquisto di questi prodotti, riducendo, nel contempo, la
loro esposizione agli agenti chimici dei cosmetici.    Day ha condotto uno studio pubblicato sul Journal of
Investigative Dermatology, basato sull'analisi di un gene
responsabile del cattivo odore in un campione di quasi 6600
donne. Se il gene e' presente in una forma inattivata, il sudore
della fortunata persona non e' accompagnato da odori sgradevoli
e il deodorante non serve a nulla.    E' emerso che quasi tutti i portatori della forma inattiva
del gene, ''liberi da odori, non sono consapevoli della loro
fortuna e comunque fanno uso di prodotti deodoranti''. (ANSA).
