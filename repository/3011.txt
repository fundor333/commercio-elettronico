#titolo Harrods seleziona formaggi della casearia Carpenedo   - Prodotti tipici - Terra&Gusto
  TREVISO - Il Blu 61, gia' medaglia d’oro come miglior formaggio erborinato d’Italia nel concorso Alma Caseus al Cibus 2012, ha conquistato  un posto tra gli scaffali londinesi, fra i formaggi d’eccellenza, dei magazzini Harrods. Un formaggio prodotto dall'azienda trevigiana Casearia Carpenedo, e creato in occasione del 50/mo anniversario di matrimonio tra Antonio Carpenedo e la moglie Giuseppina che lo hanno battezzato con il nome Blu ’61 proprio per ricordare l’anno in cui hanno siglato la loro unione. 
“Il prodotto si presenta perfettamente equilibrato nel sapore e nella struttura, piuttosto dolce sebbene erborinato. Le note vinose dovute alla presenza delle vinacce, mai invasive, si sposano mirabilmente con i sentori di latte e con l’erborinatura'', questa la descrizione della giuria dell'ultimo Alma Caseus. Tutto il sapore sprigionato da questo formaggio erborinato, dalla pasta morbida che tende a cremificare, avvolto in una sottile crosta ricoperta di mirtilli, prodotto con latte vaccino, la cui maturazione viene fatta con un pregiato vino passito di Raboso e i mirtilli rossi, che prevede una stagionatura minima di tre mesi, ha letteralmente conquistato anche il gusto inglese. A scegliere questo capolavoro di gusto, è stato il responsabile degli acquisti alimentari Harrods, Scott Winston - giudice al Great Taste 2012 e membro del Feed The Dragon all’ Harrogate  Speciality  Food Show, il quale ha affermato, dopo averlo assaggiato, che il Blu ’61 è stato per lui una vera rivelazione per i suoi sapori ricchi e il suo carattere.  
Pionieri dell'affinamento dal 1976 l'azienda  www.lacasearia.com  si dedica anche alla ricerca ed alla salvaguardia di piccole produzioni artigianali dove si parla di filiera corta, salvaguardia dell'ambiente, alimentazione sana del bestiame e produzioni a latte crudo  
