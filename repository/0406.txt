#titolo Auto, al Salone di Ginevra la sfida del lusso italiana - Prove  e Novità - Motori
  dall'inviata Graziella Marino 
 GINEVRA - Parte dal salone di Ginevra la sfida del lusso dell'Italia, con bolidi dalle velocita' e prezzi 'straordinari', come la nuova 'LaFerrari' del Cavallino Rampante svelata oggi in anteprima mondiale dal presidente Luca Cordero di Montezemolo, che '''costerà un milione di euro'', ai piu' accessibili 149 mila euro della nuova Maserati Quattroporte, che a Ginevra ha avuto il suo battesimo europeo. Ma certamente il prezzo piu' esagerato e' quello della nuova supercar di Lamborghini Veneno: prodotta solo in 3 esemplari costera' 3 milioni di euro piu' tasse. 
 L'indiscussa Regina del Salone ginevrino pero' e' l'attesissima erede ibrida della 'Enzo', che verra' prodotta in soli 499 esemplari per i quali sono state gia' ricevute piu' del doppio delle richieste. "Abbiamo voluto chiamare questa vettura 'LaFerrari' - ha detto Montezemolo - perché è l'espressione massima delle eccellenze della nostra azienda. E' una vettura straordinaria destinata ai nostri collezionisti, che ha in sé le soluzioni tecniche che in futuro saranno applicate ai modelli della gamma e costituisce il termine di confronto per tutto il settore". Della vettura, totalmente disegnata in casa, verranno destinate ai clienti italiani solo 25 pezzi, ''ma le richieste - ha detto Montezemolo - sono più di 40. Da oltre un mese viene presentata a Maranello per i singoli clienti provenienti da tutto il mondo''. 
 Ma e' con la nuova Maserati Quattroporte gia' svelata al Salone di Detroit, la nuova GranTurismo MC Stradale, portata in anteprima a Ginevra, e l'Alfa Romeo 4C, che segnera' il ritorno del marchio del Biscione negli Stati Uniti, che Fiat-Chrysler lancia la vera sfida ai big dell'auto tedeschi: modelli chiave del nuovo piano strategico dell'amministratore delegato Sergio Marchionne destinato a riposizionare il gruppo con una preminenza nel settore del lusso.     Il prezzo della nuova 4C sara' in Europa di 60 mila euro nella versione limitata 'Launch Edition' presentata oggi al Salone, ma la 4C sara' venduta presso i concessionari europei a settembre ad un prezzo piu' basso, che ancora pero' non e' stato rivelato.     Negli Stati Uniti la vettura debuttera' negli showroom dopo il Salone di Los Angeles. "Stiamo cercando di riposizionare il marchio Alfa Romeo fuori dall'Europa. Siamo a un punto di ripartenza", ha detto Sergio Marchionne, che dopo la conferenza stampa ha partecipato alla presentazione della Alfa 4C con la quale il Biscione prevede di tornare negli Usa a fine 2013 dopo 25 anni. La nuova vettura sarà prodotta a Modena in 2.500 esemplari all'anno, di cui mille destinati all'Europa.  
