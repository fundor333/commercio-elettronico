#titolo L'Aquila conferma Cialente, sfiora 60%  - Speciale Amministrative 2012
L'AQUILA - Alle urne con 35 mila votanti, il 58% del totale, due punti in più della media regionale nonostante la diaspora post-sisma che ancora dura, L'Aquila ha confermato il sindaco uscente, Massimo Cialente. Cinque anni dopo l'elezione al primo turno con il 53%, al ballottaggio Cialente ha sfiorato il 60% dei voti (59,19). Premiata, dunque, la ricandidatura del primo cittadino, che pure era stata contrastata nelle primissime battute. Dapprima con il Pd, che infatti sembrava volesse scegliere un altro candidato, Giovanni Lolli; poi, con le primarie di coalizione, aspre ma vinte agevolmente da Cialente contro Vittorio Festuccia (Sel), infine con il distacco dell'Italia dei valori dal centrosinistra per andare a sostenere la corsa solitaria di Angelo Mancini. Un appoggio, quello dei dipietristi, recuperato solo per il secondo turno. Dall'altro lato, non è riuscito il miracolo a Giorgio De Matteis (Mpa), vice presidente del Consiglio regionale d'Abruzzo, che si è fermato a poco più del 40% dei voti (40,80), un risultato inferiore alle aspettative: nei mesi scorsi il candidato del movimento "L'Aquila Città Aperta" ha spaccato il centrodestra, riducendo ai minimi termini il Pdl, che all'Aquila ha avuto una debacle peggiore di quella nazionale. Provando ad aggregare pezzi di partiti (dalla Destra ai Verdi) e società civile, ha vinto facilmente al primo turno la sfida fratricida con Pierluigi Properzi, candidato del Popolo della libertà e della lista civica "Domani L'Aquila". De Matteis ha poi condotto una campagna elettorale tutta all'attacco contro Cialente, nella consapevolezza di dover strappare qualche consenso all'avversario, ma soprattutto di dover convincere gli elettori di centrodestra ad andare a votarlo più di quanto non lo avessero fatto al primo turno. 
 Anche perché, mentre il 6 e 7 maggio Cialente aveva trascinato la coalizione, prendendo il 3,5% dei voti in più rispetto alle sue liste, al contrario De Matteis era andato di 3,6 punti sotto la somma dei suoi partiti. Alla fine alcuni messaggi lanciati da Cialente sono stati premiati: l'aver affermato che, cambiando sindaco, i tempi di "ambientamento" alla sedia più alta e scomoda del Comune avrebbero causato un ulteriore slittamento dell'avvio della ricostruzione pesante post sisma in una fase cruciale; l'aver evidenziato che, per il gioco dei numeri dopo gli apparentamenti, solo con la sua vittoria sarebbero entrate in Consiglio le liste civiche di Vincenzo Vittorini ed Ettore Di Cesare, le novità della tornata 2012. Forse, poi, ha premiato Cialente anche l'aver definito, a cadenza martellante, il suo avversario candidato dei poteri forti e della struttura commissariale. Ora l'agenda del rieletto si fa subito fitta: mercoledì incontro con lo stesso commissario per la ricostruzione, Gianni Chiodi, e soprattutto con il ministro per la Coesione territoriale, Fabrizio Barca, nuovo grande interlocutore governativo per il post terremoto. Quindi, la formazione della nuova Giunta e, infine, l'avvio del nuovo piano regolatore, quello che, nel corso della campagna, Cialente ha promesso sarà il primo provvedimento fondante del nuovo mandato.  
