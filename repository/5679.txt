#titolo Porti: Genova, presentato Piano Portuale a PSA Singapore - Porti e Logistica - Mare
  (ANSA) - GENOVA, 25 GEN - Il Presidente dell' Autorita' Portuale di Genova, Luigi Merlo, accompagnato dal segretario generale Giambattista D' Aste, ha incontrato a Singapore i vertici di PSA, il principale operatore portuale al mondo, per presentare le linee guida del nuovo Piano Portuale di Genova. Lo ha reso noto l'Autorita' Portuale di Genova, precisando che all'incontro hanno partecipato il ceo di PSA, Tan Chon Meng, e il responsabile per l'area Europa e America, David Yang. Psa gestisce 29 terminal al mondo, tra cui quello di Genova Voltri. All'incontro erano presenti l'ad del Vte di Genova, Gilberto Danesi, il financial manager di Vte, Kelvin Tan, e il consigliere di amministrazione di Vte, Giulio Schenone.     L'incontro e' stato occasione di un approfondito confronto rispetto alle previsioni del mercato globale, con particolare riferimento a quello Europeo. Nell'illustrare le linee guida del nuovo Piano Portuale, Merlo si e' soffermato in particolare sugli scenari previsti per Voltri. I vertici di PSA hanno manifestato soddisfazione per i risultati conseguiti lo scorso anno, riconoscendo la crescente competitivita' del Porto di Genova, e hanno apprezzato le indicazioni contenute nel Piano.      Durante il soggiorno a Singapore la delegazione genovese ha visitato le strutture portuali, tra cui il nuovo terminal in fase di realizzazione che avrà una capacità di 16 milioni di teus (twenty feet unit, l'unita' di misura del trasporto marittimo). Singapore prevede di movimentare nel 2020 50 milioni di teus.  
