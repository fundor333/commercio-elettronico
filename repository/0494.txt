#titolo Ue: vertice; in 15mila manifestano contro austerita' - Altre news - ANSA Europa
     (ANSA) - BRUXELLES, 14 MAR - Sono circa 15mila - secondo
fonte sindacale - i rappresentanti dei lavoratori europei che
hanno risposto all'iniziativa promossa dalla Confederazione
sindacale europea (Ces), col sostegno dei sindacati belgi,
riunendosi al Parco del Cinquantenario a Bruxelles, a margine
del vertice Ue.    Con la manifestazione si chiede al vertice di porre fine alla
politica di austerita' e di dare una risposta all'emergenza
sociale. Il Ces ha formulato delle proposte per un Contratto
sociale con cui si chiede un rilancio sostenibile basato su un
piano di investimento equivalente almeno all'1% del prodotto
interno lordo europeo ogni anno. ''Le misure di austerita'
affondano alcuni paesi nella recessione - afferma il segretario
generale della Ces Bernadette Segol -. L'austerita' e' un
fallimento. Ha accresciuto le diseguaglianze e la precarieta'''.    Intanto uno striscione con la scritta: ''No al patto per la
competitivita'. No al patto per l'austerita'. Si al patto per la
solidarieta''', con le sigle sindacali belghe, e' stato affisso
davanti ad uno degli ingressi del Consiglio Ue.    Un grido d'allarme arriva anche da Businesseurope, che
rappresenta le piccole, medie e grandi imprese Ue. ''Non c'e'
tempo da perdere. L'Europa deve proseguire sulla strada delle
riforme per tornare in acque sicure - afferma il presidente
Jurgen Thumann -. Per rafforzare gli sforzi delle riforme
richieste negli stati membri, il Consiglio europeo e la
Commissione Ue devono rifocalizzare la loro agenda sulla
competitivita', sviluppando il mercato unico e utilizzandolo
come un trampolino per l'accesso ai mercati globali, e
supportando la reindustrializzazione dell'Europa''. (ANSA)
           
