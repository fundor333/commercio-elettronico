#titolo Acqua: Reggio Emilia, 25 comuni approvano gestione pubblica - Acqua: Dalle Regioni - Ambiente&Energia
     (ANSA) - REGGIO EMILIA, 21 DIC - A Reggio Emilia l'acqua
sara' gestita da un soggetto del tutto pubblico posseduto dai
Comuni, ''evitando quindi l'avvio di procedure di gara'' per
l'affidamento ai privati. Parola della Provincia di Reggio
Emilia, che diffonde in una nota il ''grande risultato raggiunto
questa mattina'' al Consiglio locale dell'Atersir, l'agenzia
regionale per servizi idrici e rifiuti.    In una seduta aperta alle rappresentanze del Forum
provinciale per l'acqua, il Consiglio locale ha deliberato ''a
stragrande maggioranza dai Comuni presenti (25), con la sola
astensione di Guastalla, la volonta' del territorio reggiano di
affidare la concessione del Servizio idrico integrato ad un
soggetto pubblico posseduto dai Comuni''.    L'atto di indirizzo approvato, prosegue la nota, ''prevede la
richiesta, al Comune di Reggio Emilia, anche per conto dei
Comuni soci del territorio, di Iren e Agac infrastrutture, di
dare corso ad un'analisi propedeutica alla nascita del soggetto
pubblico che indaghi scenari e prospettive e che consenta al
nuovo soggetto pubblico di rispondere a criteri giuridici,
tecnici ed economici di solidita' e affidabilita'. Cio'
significa che il servizio idrico sara' scorporato da Iren e
verra' affidato ad un soggetto di esclusiva proprieta'
pubblica''. Con l'atto approvato, il Consiglio locale propone
inoltre ''il 2013 come scadenza per la definizione di tale
assetto, e la meta' dell'anno successivo per la sua
formalizzazione''. (ANSA).
