#titolo Gianotti, l'Italia non trascuri la ricerca di base  - Ricerca e Istituzioni - Scienza&Tecnica
  L'Italia non trascuri la ricerca di base perché questa è fondamentale per lo sviluppo del Paese. E' questo l'appello lanciato a Roma, in una conferenza organizzata dall'Accademia dei Lincei, da Fabiola Gianotti, la responsabile di uno dei due esperimenti che hanno portato alla scoperta del bosone di Higgs. 
"La ricerca fondamentale - ha detto - è la linfa che alimenta la ricerca applicata. Senza la prima la seconda si inaridisce, con danni gravissimi per lo sviluppo di un Paese". 
Secondo la ricercatrice se l'Italia investisse di più nella fisica fondamentale, i migliori giovani fisici non sarebbero costretti a lasciare l'Italia. ''I nostri giovani migliori - ha aggiunto - vanno all'estero e vanno a ruba nelle università  di Francia, Germania e Stati Uniti. Tutti auguriamo ai nostri giovani di trascorrere un periodo di attività all'estero, ma devono avere anche la possibilità di tornare, così come deve essere possibile attrarre ricercatori stranieri in Italia. Deve essere un flusso bilanciato: un flusso in sola uscita non va''. 
Recentemente entrata a far parte dell'Accademia scientifica più antica del mondo e ricercatrice dell'Istituto Nazionale di Fisica Nucleare (Infn), Gianotti considera le eccellenze conquistate dalla ricerca italiana in campo scientifico un patrimonio da non disperdere: ''esistono scuole che si sono tramandate di generazione in generazione, ma basta perdere una generazione di giovani per rompere questa catena. Dopodichè recuperare è molto difficile''.  
