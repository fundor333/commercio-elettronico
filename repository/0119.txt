#titolo ANALISI/ Fra gli sconfitti anche il bipolarismo - Politica
Fra i grandi sconfitti delle elezioni politiche c'é il bipolarismo. E' quello che emerge da un'analisi dell'Istituto Cattaneo di Bologna (curata da Gianluca Passarelli) sull'andamento delle famiglie politiche negli ultimi venti anni. 
 Dalle elezioni 2013, secondo l'istituto di ricerca bolognese, emerge la "difficoltà di concentrare l'ampia maggioranza di consensi attorno ai due poli principali, e in particolare sulle due formazioni che dovrebbero fungere da rispettivi pilastri". 
 Nelle precedenti elezioni le due forze politiche principali erano state in grado di attrarre circa i due terzi dei consensi, mentre nella tornata di domenica e lunedì sono scesi al di sotto della metà, ovvero al 47%.    Senza peraltro che, in questo caso, né il centro che mirava a spezzare la logica bipolare, che altre forze come la Lega o la sinistra, siano riuscite a intercettare questo consenso. 
 "Le due formazioni pivot delle coalizioni - osserva il Cattaneo - hanno subito un duro colpo e non sembrano in grado di essere i pilastri del bipolarismo italiano. Il dato del 2013 e le sorti del bipolarismo andranno lette in chiave prospettica, ma il dato rappresenta una battuta d'arresto se comparata e letta rispetto alla serie storica".  
