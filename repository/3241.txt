#titolo Da contadini caffe' a 5 cent a pacchetto a eco-produttori - Speciali ed Eventi - Ambiente&Energia
  Ormai lo sanno che dietro un chicco di caffe' si cela qualcosa di piu', che con i 'frutti' della terra ci si puo' guadagnare abbastanza fino a pensare di dare un futuro alla propria famiglia. E' grazie ad  Oxfam Italia , con un progetto nella  Repubblica Dominicana , che i contadini di caffe', a 5 centesimi al pacchetto, si sono trasformati in eco-produttori pronti a fare il salto di qualita' verso i nuovi mercati. 
   
 ''I nostri ricavi sono migliorati, sono piu' del doppio di prima, e cosi' e' migliorata la nostra vita'', dice  Rafaela Sena  una delle beneficiarie dei consigli di diversificazione agricola di Oxfam Italia. Ed e' cosi' che, come lei, tanti altri, da agricoltori senza pretese e con margini di guadagno ridotti, sono diventati esperti delle tecniche di coltivazione e si sono associati in cooperative, le quali riescono ad esportare in tutto il mondo grazie ad un alto livello di qualita'. 
   
 In concreto, il progetto di Oxfam -  'Diversificazione agricola e rafforzamento delle filiere commerciali per lo sviluppo umano della frontiera' , partito a gennaio 2009 e la cui conclusione e' prevista per il prossimo luglio, finanziato dal  ministero degli Affari esteri italiano  e dalla  regione Toscana , dal valore complessivo di piu' di 2,6 milioni di euro - raccoglie i produttori di caffe' e fornisce gli strumenti per migliorare la qualita' del prodotto, dalla coltivazione alla raccolta, alla lavorazione fino alla vendita. 
   
 ''Si tratta - spiega  Lorenzo Ridi  di Oxfam Italia - essenzialmente di un progetto per il miglioramento della produzione agricola, attraverso la diversificazione delle colture e l'inserimento di nuovi prodotti, sia per uscire fuori dai mercati locali che per cambiare la dieta delle famiglie''. E l'idea adesso e' quella di inserire queste nuove abitudini alimentari anche nelle mense scolastiche. 
   
 I risultati del 2011 parlano della costruzione di un vivaio, dell'avvio del riciclaggio degli oli esausti di Jatropha Curcas per la produzione di biodiesel, di riqualificazione con tecniche di agricoltura biologica, creazione e gestione delle microimprese con particolare attenzione all'imprenditoria femminile, realizzazione di un impianto per il seccaggio, lavaggio, selezione e confezionameto di frutta fresca come banane e papaya, e organizzazione di fiere per coinvolgere i giovani. 
   
 Le province coinvolte sono quelle di Elias Pina, Bahoruco e Independencia. Si e' deciso di intervenire su una delle aree maggiormente colpite dalla crisi del prezzo del caffe', quella situata nella zona di frontiera con Haiti. Obiettivo specifico del progetto e' la diversificazione dei redditi di 2.150 soggetti (famiglie e mini-produttori) grazie ad agricoltura eco-biologica. Qui, e' stato creato un sistema di produzione agricolo potenziando la filiera a livello qualitativo ed inserendo, per esempio, ''regole agroecologiche, infrastrutture, assistenza tecnica, formazione, preservazione dei suoli''. Inoltre, e' stato rafforzato il livello organizzativo degli ormai ex-contadini che raccoglievano per ore e ore caffe', poi lo lavavano e tostavano, per poi rivenderlo in una bustina a 5 centesimi. Con il progetto si sono infatti aperte le porte del mercato globale, e' stata creata una rete commerciale di cooperative di piccoli produttori e si e' cominciato a lavorare anche sul marketing.  
