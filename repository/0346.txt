#titolo Balene: navi Giappone verso Antartico, ecologisti pronti - Ambiente e Pesca - Mare
   (ANSA) - ROMA, 28 DIC - Si annuncia aria di battaglia a largo dell'Antartico. Nonostante i ripetuti appelli degli ambientalisti, una flotta di baleniere è partita oggi dal Giappone per dirigersi verso l'Oceano Meridionale per la sua annuale battuta di pesca. Nelle acque australi, tuttavia, dovrà vedersela con la nutrita flotta allestita dall'Ong ecologista americana  Sea Shepherd  per impedire la caccia alle balene. E, dalle dichiarazioni del suo leader,  Paul Watson , sembra che l'organizzazione - già balzata alle cronache per l'aggressività delle sue azioni - sia disposta a tutto pur di salvare il "santuario delle Balene dell'Oceano antartico". 
 La partenza delle baleniere si attendeva da giorni e alla fine è giunta nell'ultima data disponibile del 2012. "La nave ammiraglia, Nisshin Maru, ha lasciato oggi l'isola di Innoshima" nell'ovest del Giappone, ha spiegato Junichi Sato, responsabile di Greenpeace in Giappone. E, sebbene l'Agenzia di pesca nipponica non abbia voluto confermare l'informazione "per motivi di sicurezza", la stampa locale ha rivelato che tre altre imbarcazioni, salpate dal porto di Shimonoseki, avrebbero già raggiunto la nave madre. 
 Nel frattempo Sea Shepherd, sul suo sito web, ha annunciato di aver inviato a largo dell'Antartico quattro imbarcazioni, un elicottero, tre droni e un equipaggio di oltre cento persone per fermare le baleniere. Annunciando la sua "operazione tolleranza zero" l'Ong ha ricordato che, in otto anni di battute di pesca, sono state salvati "più di 3600" cetacei, sottratti alle baleniere nipponiche. 
 Sea Shepherd  e  Greenpeace  (le cui azioni, a dispetto della Ong di Watson, non prevedono il danneggiamento delle navi) hanno inoltre sottolineato come il mercato dei cetacei in Giappone sia in perdita e sopravviva solo grazie ai finanziamenti governativi. Sorda alle denunce degli ecologisti, la flotta nipponica ha in programma di pescare 935 piccole balene e 50 balene comuni entro marzo e a bordo ci saranno anche dei guardiacoste per garantire la sicurezza dei marinai. 
 Una corte statunitense, nei giorni scorsi, ha inoltre ordinato alla Ong di Watson - ricercato dall'Interpol per aver lasciato illegalmente la Germania dopo il suo arresto a Francoforte, nel maggio scorso - di "mantenersi ad almeno 500 metri di distanza" dalle baleniere nipponiche in navigazione, trovando però il netto rifiuto del leader ecologista radicale. E Watson ieri ha chiesto all'Australia di mandare una motovedetta per mantenere la pace in caso di scontri tra due flotte che, mai come quest'anno, appaiono pronte a tutto per portare a termine ciascuno la propria missione. (ANSA).  
