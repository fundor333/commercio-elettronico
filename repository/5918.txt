#titolo Cardinal Bagnasco: accogliamo scelta papa con venerazione - Diario Vaticano
  Quello di papa Benedetto XVI e' stato un gesto ''inatteso e libero'', ''umile e coraggioso'', e proprio per questo illuminante, perche' ''ci mostra la via della fede in modo assolutamente nuovo'': con queste parole il presidente della Cei, cardinale Angelo Bagnasco, ha commentato la decisione di papa Benedetto XVI a lasciare il pontificato. 
 L'arcivescovo di Genova lo ha fatto in occasione della ricorrenza delle Ceneri, celebrando nella Cattedrale di San Lorenzo una santa messa nella quale ha invitato i fedeli ad accogliere ''con fede e somma venerazione'' la ''rinuncia'' di Benedetto XVI ''ad essere vescovo di Roma e quindi successore di San Pietro''. 
 "Benedetto XVI - ha detto Bagnasco nella sua omelia - e' entrato nel cuore di tutti non solo perché Pastore universale e voce autorevole per il mondo, ma anche perché è diventato parte dei nostri affetti più cari, come colui al quale il Signore ha conferito una paternità senza confini". 
 Per questo - ha aggiunto - ''abbiamo avvertito un repentino senso di sconcerto e di profondo rincrescimento di fronte alla volonta' espressa da papa Benedetto XVI. Anche con questo atto inatteso e libero, umile e coraggioso - ha detto il presidente della Cei - il Santo Padre ci mostra la via della fede in un modo assolutamente nuovo. Gesù è il Signore della storia e del cosmo. Egli è il Pastore dei Pastori, e la Chiesa è salda e serena nelle sue mani". 
 Il cardinale Bagnasco ha quindi annunciato che domenica 24 febbraio in Cattedrale a Genova sara' celebrata ''la Santa Eucaristia per lui: per ringraziare Gesù che ce lo ha dato per otto anni, per abbracciarlo, per dirgli che gli vogliamo bene. Certi di corrispondere alle sue intenzioni, pregheremo anche per il Conclave, affinché lo Spirito Santo illumini i Cardinali elettori per scegliere secondo il cuore di Dio".   
