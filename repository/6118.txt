#titolo Volkswagen, torna la Golf GTD sportiva ora con 184 Cv - Prove  e Novità - Motori
  ROMA - Volkswagen, nel 'carosello' di novita' che sono state riservate per il Salone di Ginevra inserira' anche la versione 2013 dell'iconica Golf GTD, presentata per la prima volta trent'anni fa. Questo modello, che e' capace di unire piacere di guida, prestazioni sportive e consumi contenuti giunge ora alla settima generazione equipaggiata con un TDI da 184 CV gia' in linea con la normativa Euro 6. 
La prima GTD del 1982, grazie al motore diesel sovralimentato rivoluziono' il segmento delle vetture medie a gasolio con le sue prestazioni e con l'immagine sportiva in stile GTI. Quella odierna - si legge nella nota della Casa di Wolfsburg - e' ''la piu' potente GTD di sempre, basata su un quattro cilindri Common rail che ne fa un'instancabile macina chilometri tanto prestazionale quanto efficiente''. Nella versione con cambio manuale a 6 marce, la Golf GTD raggiunge i 230 km/h e consuma 4,2 l/100 km con emissioni di CO2 di soli 109 g/km. Nella versione dotata invece del cambio a doppia frizione DSG a 6 marce il consumo passa a 4,7 l/100 km e le emissioni salgono a 119 g/km. 
Esteticamente, la GTD e' caratterizzata da gruppi ottici posteriori con plastiche brunite, terminale di scarico a doppia uscita sul lato sinistro della vettura, cerchi specifici da 17 pollici con pneumatici 225/45, paraurti posteriore con diffusore nero e spoiler  sopra il lunotto. Il look esterno, molto dinamico, e' ribadito all'interno da sedili sportivi con tipico rivestimento in tessuto dalla fantasia scozzese, volante sportivo, pedaliera e supporto per il piede sinistro in alluminio e rivestimento del tetto nero. La dotazione e' completata dallo sterzo progressivo, dal climatizzatore automatico Climatronic, dal pacchetto inverno e dal sistema audio Composition Touch. 
    
