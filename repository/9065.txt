#titolo Concilio: Per i vescovi ruolo da protagonisti  - Politica
di Giovanna Chirri 
 CITTA' DEL VATICANO - Non solo i due papi, Roncalli e Montini, ma anche i vescovi, "un soggetto collettivo" che a poco a poco prende "consapevolezza del proprio ruolo", di non dovere più "obbedienza cieca alla sede romana" e di poter "mettersi in ascolto della freschezza del Vangelo". E, come "momento decisivo" che cambia il metodo e i rapporti di forza, la prima fase, in cui gli episcopati mitteleuropei mettono in discussione lo schema sulle fonti della rivelazione. Questi per Giuseppe Ruggieri due elementi fondamentali per capire il Concilio ecumenico Vaticano II, inaugurato l'11 ottobre di 50 anni fa. Ruggieri, - sacerdote e storico dell'Istituto per le scienze religiose di Bologna, ha contribuito alla Storia del Concilio coordinata da Giuseppe Alberigo, e ha appena pubblicato per Einaudi "Ritrovare il Concilio", - in una intervista all'ANSA parla anche del ruolo e dell'opinione pubblica esterna alla Chiesa nel Vaticano II, e pone l'accento anche sulle idee circa la Chiesa dei poveri che emersero durante quel grande evento ecclesiale attraverso Lercaro e sulla spinta di Dossetti, e che influenzarono la teologia successiva, fino alla teologia della liberazione in America Latina. Se i vescovi al Concilio si mossero "tra l'indicazione data da Roncalli e il programma rifatto da Montini", fu però subito "decisivo" il "primo periodo", con la vicenda del documento sulle fonti della rivelazione, la discussione sul peso di Scrittura e Tradizione, tema questo che tra l'altro coinvolgeva anche i rapporti con i protestanti. "Nella settimana dal 14 al 21 novembre del '62 - racconta Ruggieri - i vescovi, per respingere lo schema di documento 'De duabus fontibus rivelationis' si attaccarono all'idea di papa Giovanni secondo cui lo scopo del Concilio era pastorale e quel documento non era pastorale, bensì concepito in maniera scolastica e dottrinaria". Su questa linea soprattutto gli episcopati di Francia, Germania e Paesi nordici. "Ci fu un scontro fortissimo tra due tendenze", un "'impasse'', finché Giovanni XXIII "disse 'e' così chiaro cosa vogliono i vescovi che nonostante il regolamento che io stesso ho approvato, lo schema deve essere rifatto, e da una commissione diversa". Per Ruggieri questo fu "un momento decisivo" perché i presuli "presero coscienza che potevano fare quello che volevano e non erano obbligati a nessuno schema, che erano responsabili" e questa consapevolezza pesò anche nello schema sulla Chiesa e nelle discussioni sulla Chiesa dei poveri. 
 "Dai diari dei vescovi - commenta lo studioso - tutto ciò emerge con chiarezza, e tra quanti sono contrari al Concilio, i più intelligenti si rendono contro che aver respinto tutto il lavoro preparatorio è la svolta principale": nasce un "protagonismo" dei vescovi, "si abbandona lo stile precedente e un secolo in cui il magistero si presentava con quello stile". Ma qual'é il rapporto tra il soggetto collettivo vescovi e i due papi che guidarono le assise conciliari? "Roncalli - afferma Ruggieri - ha una idea del Concilio come di una trasmissione nuova del Vangelo, di un balzo innanzi per penetrare meglio la dottrina, perché della dottrina si dà una sostanza, ma anche un rivestimento, una formulazione e occorre non cambiare la sostanza ma trovare la formulazione letteraria adatta al nostro tempo". "Per Paolo VI - argomenta ancora lo storico - si tratta di riformulare la dottrina rispetto al Vaticano I, che la aveva lasciata monca perché non aveva parlato di vescovi e chiesa". In pratica "Giovanni aveva l'idea che il Concilio lo fanno i vescovi e bisogna dar loro assoluta libertà, con fede 'ingenua' nell'azione dello Spirito Santo, e che bisognava ascoltarli; invece Paolo VI era più preoccupato delle rotture e cercava l'unanimità, per cui bisognava che ogni volta le commissioni formulassero le cose in maniera tale da non creare spaccature". Questo portava a "smussare, ma Paolo VI - commenta Ruggieri - è riuscito a non avere mai una spaccatura nelle votazioni dei documenti finali, ha ottenuto sempre l'unanimità morale di tutto l'episcopato". Montini temeva un esito simile a quello per cui francesi e tedeschi un secolo prima avevano abbandonato il Vaticano I, così si creò un "gruppo combattivo della minoranza, guidato dall'italiano Siri, che respingeva il cambiamento , una vera e propria lobby su punti chiave come collegialità, ecumenismo, libertà religiosa, Scrittura, che cercò di influire direttamente su Paolo VI con l'argomento che ci sarebbe stata una "rottura della tradizione" mentre il Papa è "custode della tradizione". 
 "In questo c'é tutto un gioco - osserva Ruggieri - in cui a mio avviso Paolo VI è vincitore, perché le formule di compromesso permetteranno il voto unanime dei vescovi, i voti contrari non arriveranno mai a cento, una minoranza sparutissima ma questo si ripercuoterà sul dopo concilio, come per esempio con il lefebvrismo". Così "il Concilio lo hanno fatto i vescovi, lo hanno condizionato sia Giovanni con la sua ispirazione che Paolo VI con continui interventi in assemblea, ma i vescovi hanno preso coscienza della loro responsabilità". Si attribuisce a Wojtyla, ricorda Ruggieri, la battuta che quando i vescovi uscirono dal Concilio, l'unica cosa rimasta uguale era la mitria, ma la testa era cambiata: "se non è vera è ben trovata - commenta lo studioso - e nei loro diari tanti vescovi raccontano che durante il Concilio si sono convertiti". "Ci fu uno scambio continuo con l'opinione pubblica esterna, e i vescovi furono molto sensibili, per esempio nel dibattito per dichiarazione sugli ebrei - ricorda lo storico - ci furono le spinte opposte dei governi arabi che temevano ripercussioni politiche e degli Stati Uniti che premevano per il riconoscimento della libertà di coscienza".  
