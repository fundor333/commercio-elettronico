#titolo Di Pietro ad ANSA Forum  - Elezioni 2013
"Proposi per iscritto di fare una coalizione di centrosinistra, ma da Bersani non ci fu risposta. Ci fu solo il no orale di Migliavacca". E questo perché lui è segretario di due partiti: quello delle primarie che rispettiamo e quello dei notabili che innamorati delle poltrone pensavano di vincere le elezioni". Affondo di Antonio Di Pietro, ospite del forum ANSA il 7 febbraio, contro il segretario del Pd Pier Luigi Bersani. 
 MPS  - "Quel che oggi sta uscendo fuori è stato denunciato tempo fa dall' Idv alle Camere con diverse interrogazioni. Per questo ora diffidiamo Monti dal non omettere atti d'ufficio. Riteniamo che ci siano responsabilità istituzionali che devono essere rilevate e denunciate". 
 "Se lo dovessi spiegare alla 'dipietrese' direi così: all'epoca mia c'erano le mazzette come corpo del reato. Le trovavamo nei bagni avvolte dalla carta igienica. Oggi, invece, c'é il broker che prende una provvigione perché fa trading e prende le royalty... Ma sempre il 5% è, sempre una mazzetta, ma è stato 'sbiancato' il reato". Così il leader dell'Idv Antonio Di Pietro, durante il Forum dell'ANSA, risponde ad una domanda sui rapporti non sempre 'limpidi' tra la finanza e la politica in riferimento alle evoluzioni del caso Mps. Di Pietro rilancia due proposte di Rivoluzione Civile: intervenire contro l'auto-riciclaggio e il voto di scambio (anche parlamentare) e ricorda di aver sollevato il problema Mps già un anno e mezzo fa attraverso le interrogazioni parlamentari dell'Idv. L'ex pm di Mani pulite ribadisce anche una posizione critica nei confronti di Consob e Bankitalia: "Se è vero che hanno rilevato anomalie, come Tarantola dimostra, è vero anche che non hanno dato seguito ai rilievi: come un medico che trova una malattia, ma non la cura". Ma, oltre agli organi di controllo, c'é anche una "responsabilità politica: non aver rispettato la Direttiva che imponeva l'uscita delle Fondazioni" dalle banche. Questo evidenzia una "responsabilità politica ed istituzionale perché nel corso del tempo non è stato più chiaro se era la politica che governava la banca o viceversa". A livello tecnico, secondo Di Pietro, allo stato si dovrebbe "ibernare la situazione" della banca, "per evitare inquinamento degli atti probatori, viaggi alle Bahamas e occultamenti vari". 
 "Mi spiace essere ancora una volta in disaccordo con il capo dello Stato, perché quel monito ritengo sia più che un atto di riguardo, un atto di censura e come tale inaccettabile. Una cosa è il segreto istruttorio, altra cosa il diritto all'informazione. E' corretto che un cittadino elettore sappia prima del voto se su Mps ci siano stati ritorni illeciti". Così al FORUM ANSA Antonio Di Pietro ribadisce il suo commento al monito di Giorgio Napolitano sui rapporti tra magistratura e informazione nel caso Mps. 
 MONTI  - "Ci siamo messi insieme per fare una Rivoluzione Civile contro il governo delle destre, intendendo per le destre non solo quelle berlusconiane, ma anche quelle di Monti, che ha prodotto un governo classista, che adotta metodi da massone e fa interessi di lobby e potentati e non quelli della gente più debole e bisognosa". Così Antonio Di Pietro all'ANSA FORUM sulle politiche economiche del governo Monti. 
 QUIRINALE  - "Sarò ben lieto di votare una donna come Presidente della Repubblica, ma non la voterei solo perché é donna, ma in base alla sua storia personale e politica e al prestigio che può dare all'istituzione. Non abbiamo bisogno di belle statuine, né di persone che fanno solo da spettatrici o da spettatori: servono persone con qualità personali e politiche di un certo rilievo". Lo ha detto al forum Ansa Antonio Di Pietro, presidente dell'Idv e candidato con Rivoluzione Civile, rispondendo a una domanda sulla possibilità di una candidatura femminile per la successione a Giorgio Napolitano. Di Pietro, inoltre, ha espresso - in via ipotetica - il suo gradimento per le eventuali candidature di Anna Finocchiaro e Giulia Bongiorno, pur ricordando che probabilmente quest'ultima non ha ancora compiuto i 50 anni... 
 BERLUSCONI  - "A me Berlusconi offrì di diventare ministro dell'Interno e a Davigo altre forze politiche offrirono di diventare ministro della Giustizia. Ci ho pensato molto in questi anni perché credo che se io e Davigo all'epoca avessimo accettato, a quest'ora non staremmo a parlare di Berlusconi. Sua parabola sarebbe finita da tempo...". 
 Antonio Di Pietro rivendica la sua totale opposizione a Silvio  Berlusconi già dal '94. ''Se lo conosci lo eviti", dice parlando nel  corso del forum con l'Ansa bocciando come "ipocrite" le proposte "shock"  sia del Cavaliere, sia degli altri candidati. Si tratta di un'  opposizione "politica, culturale e personale" che risale al lontano  maggio del 1994, quando fu chiamato dal Cavaliere, tramite il centralino  del Quirinale, rimarca Di Pietro, a far parte del suo governo come  ministro dell'Interno. Proposta che rifiutò, ricorda, al contrario di  altri partiti, come l'attuale Pd, che invece con Berlusconi hanno avuto  contatti decisamente importanti come "quando si decise di organizzare la  bicamerale sulle riforme". Per quanto riguarda le proposte shock, Di  Pietro parla di "falsità" e di "ipocrisia" perché, tanto quella di  Berlusconi di abolire l'Imu e restituire le quote pagate nel 2012  (sovvenzionata grazie a un accordo con la Svizzera sulla tassazione dei  capitali depositati dagli italiani nella confederazione elvetica), che  quella di Bersani di un fondo cassa per la Pubblica Amministrazione  nascono, per il leader dell'Idv, da vecchie idee bocciate in Parlamento  dai precedenti governi di centrodestra e di centrosinistra. 
 UE  - La tempistica concordata con l'Ue per il rientro del debito italiano non piace ad Antonio Di Pietro che, durante il Forum dell'Ansa, spiega: "ogni buona famiglia sa che ci sono momenti in cui il debito è necessario per le esigenze prioritarie. Riteniamo indispensabile ridiscutere con l'Ue la tempistica del processo previsto dal Fiscal Compact". Ma l'opposizione di Di Pietro non si spinge fino all' anti-europeismo tanto che l'ex pm spiega che nel caso di un referendum sull'uscita dall'euro (su modello Gb) voterebbe comunque per "l'Europa dei popoli, dei cittadini". Sulla politica economica nazionale Di Pietro ribadisce quanto é già nero su bianco nel programma di Rivoluzione Civile: "Riteniamo ci siano enormi possibilità di rivedere il sistema delle entrate e delle uscite. E proprio su questo non siamo d'accordo con Monti che non fa una politica da 'buon padre di famiglia'". 
 Quindi sul fronte economico bisogna "ritassare lo scudo fiscale con il sequestro e la successiva eventuale confisca dei beni depositati all'estero e non scudati. Inversione della prova per chi ha i capitali in paradisi fiscali ed accelerare la conversione dell'accordo con la Svizzera". In più "in caso di necessità se ne faccia carico chi ha: siamo favorevoli ad una tassa sui grandi patrimoni e sull'aumento della tassazione sulle transazioni. Poi lotta alla corruzione e all'evasione con la reintroduzione del falso in bilancio e dell'auto-riciclaggio". E ancora: "Avanti con l'eliminazione di Province e comunità montane o con il loro accorpamento" e "riduzione verticale delle spese militari". Di Pietro ricorda quindi che sono ancora in piedi i due quesiti referendari depositati per l'abolizione del finanziamento pubblico ai partiti e delle indennità parlamentari. Il leader dell'Idv boccia, infine, come "proposte sciocche" le 'proposte choc' arrivate in questi giorni dagli altri leader politici. E sulla proposta Bersani di un fondo in Cdp ricorda: "L'avevamo già proposto insieme. Perché non l'ha fatto durante il governo Monti?". Mentre "Berlusconi ha rubato dalle nostre interrogazioni parlamentari la proposta sulla Svizzera". 
 "Se referendum sull'Ue ci fosse, direi sì a un'Unione dei cittadini, con  un presidente eletto direttamente. Mentre sono contrario all'Europa  degli Stati, dei governatori, delle grandi banche". Così Antonio Di  Pietro, leader dell'Idv e candidato di Rivoluzione Civile con Antonio  Ingroia, rispondendo al forum ANSA a una domanda sul referendum 'dentro o  fuori' ipotizzato di recente dal premier britannico David Cameron. "Io  sono favorevole - ha rimarcato Di Pietro - a un'Europa della  cittadinanza, con un passaporto comune". 
 GRILLO  - "Con Grillo ci sentiamo, ci mandiamo i messaggi normalmente. Non ci sentiamo avversari politici e ci lega ancora un rapporto di stima". Lo dice Antonio Di Pietro all'ANSA FORUM. "Con lui ho un rapporto personale di amicizia e di stima. Ha messo insieme il popolo della protesta per abbattere il sistema, non per sfasciare le vetrine, ma per portarlo alle urne. E' un onore delle armi, questo, che gli va concesso. Ci differenzia però una scelta di fondo: lui vuole arrivare in Parlamento per fare opposizione, io, invece, ritengo necessario provvedere alla ricostruzione", sottolinea Di Pietro. "In Parlamento molte battaglie comuni con il Movimento 5 Stelle potremo farle, perché molti sono i punti che ci uniscono", aggiunge. "Ci ha anche legato un rapporto di riflessione su come dialogare con i cittadini - prosegue - tanto è vero che entrambi, appena abbiamo visto all'orizzonte stagliarsi la Rete come nuova frontiera, ci siamo rivolti alla consulenza di Casaleggio". "Con Casaleggio rimane un rapporto di stima e di rispetto, anche se i rapporti di collaborazione imprenditoriale che abbiamo avuto per un po' di tempo con lui li ho interrotti, perché, dopo aver imparato il mestiere, ho preferito fare da solo".  
