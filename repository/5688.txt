#titolo Ferrovie: Italia sigla intesa su corridoi merci Ue - Industria e trasporti - ANSA Europa
     (ANSA) - BRUXELLES, 20 DIC - L'Italia ha siglato un
memorandum d'intesa con Olanda, Belgio, Francia e Germania,
Lussemburgo e Svizzera per la realizzazione dei corridoi
ferroviari merci Ue che collegheranno il Mare del Nord all'area
del Mediterraneo. Il corridoio 1 partira' da Anversa e da
Rotterdam per transitare da Duisburg e arrivare sino a Milano e
poi Genova. Il corridoio 2, invece, mantenendo gli stessi porti
di partenza, passa invece da Lussemburgo, Metz e Digione sino a
Lione e Basilea. ''Si tratta della prima fase di attuazione del
progetto per la realizzazione dei corridoi europei delle merci
che apporteranno benefici significativi al trasporto in
Europa'', ha dichiarato il viceministro ai trasporti Mario
Ciaccia, che ha firmato per l'Italia a margine del Consiglio Ue
trasporti. ''Questo accordo di cooperazione'', ha sottolineato
il commissario responsabile del dossier Siim Kallas, ''portera'
vantaggi a tutta la societa', perche' contribuira' a trasportare
piu' merci su rotaia che su gomma'', ed e' quindi ''un buon
esempio di cooperazione tra gli stati membri e i gestori della
rete ferroviaria, che e' uno degli obiettivi chiave della
Commissione''.(ANSA).
