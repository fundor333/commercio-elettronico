#titolo Usa, in politica ultimo rampollo dei Bush - Mondo
  WASHINGTON - George Prescott Bush, figlio di Jeb, l'ultimo rampollo della dinasta conservatrice più famosa d'America, scende in politica. Già procuratore di Fort Worth, con un cinguettio su twitter e un video su Youtube, si candida a guidare la Land Commission, un'importantissima agenzia dello Stato del Texas che gestisce le proprietà terriere e i relativi diritti minerari di questo Stato celebre per i pozzi di petrolio. Ma se eletto si occuperà anche dei diritti dei veterani e dei fondi per l'educazione. Appena 36enne, veterano di Marina che ha combattuto in Afghanistan, George III, come lo hanno già battezzato i media, é il più giovane erede della famiglia più potente d'America, quella che ha già fornito agli Stati Uniti due presidenti, George H.W e George W. E' figlio di quel Jeb che in molti vedono nel 2016 in lizza per la Casa Bianca. Ma la particolarità di George P. è che a partire dai tratti somatici lui è il Bush 'latino', visto che la madre ha origini ispaniche.  
 FIGLIO TED KENNEDY 'PRONTO' A ENTRARE IN POLITICA  Un altro Kennedy pronto ad entrare in politica: Ted Kennedy Jr, uno dei figli del 'leone liberal' del Senato Ted Kennedy, ha usato una intervista al magazine domenicale del New York Times per annunciare che dopo anni dietro le quinte è "pronto a servire" il Paese. Ted Jr, che fa l'avvocato in Connecticut, vive a New Haven ma di recente ha acquistato la casa dello zio JFK alle spalle del compound di Hyannis Port. "Suo padre voleva che si candidasse ma lui non lo aveva mai accontentato quando Ted era in vita. Ora che il senatore è morto, è come se rispondesse a una chiamata dall'alto", ha commentato Steve McMahon, un consulente democratico che aiuta Kennedy Jr nel suo 'coming out' in politica. Ted è "finalmente" pronto per il mestiere di famiglia, titola il New York Times che è stato interpellato dal 51enne avvocato per scrivere "un profilo a tutto tondo" su di lui e si è fatto intervistare con il suo uomo immagine Dick Keil, un ex corrispondente alla Casa Bianca. Kennedy non ha voluto indicare quale ruolo o poltrona abbia in mente né se abbia parlato con la Casa Bianca per un posto nell'amministrazione. Quel che è certo è che il figlio del defunto senatore, che ha escluso di candidarsi per il seggio lasciato libero da John Kerry in Massachusetts quando è diventato segretario di stato (sarebbe stato prematuro), ha detto che è arrivato il momento di rispondere positivamente ad altre possibili "chiamate".   
