#titolo Inaugurata a Cirie' prima officina AutoCrew Bosch in Italia - Speciali - Motori
  CIRIE' - Taglio del nastro oggi per la prima officina in Italia della rete AutoCrew di Bosch. Un evento che segna l'avvio di un programma con cui la Divisione Bosch Automotive Aftermarket intende ampliare la presenza nel nostro paese con un'offerta di servizi multi specializzati indirizzati alle officine indipendenti. Con le reti Bosch Car Service e AutoCrew, l'azienda tedesca si prepara a sostenere i partner con know-how tecnico e commerciale aggiornato, formazione, efficiente organizzazione logistica per i ricambi, immagine esterna standardizzata, iniziative di marketing e corsi di gestione aziendale.     Se Bosch Car Service rappresenta la presenza ufficiale e monomarca del marchio in 150 paesi, con una rete consolidata di 15.000 officine nel mondo e la distribuzione di 450.000 prodotti diversi, la rete AutoCrew, associata a Bosch dal 2009, rappresenta la partnership ideale con le officine libere che sono cosi' addestrate e supportate per la realizzazione di un servizio accessibile e di qualita' superiore. ''Oggi, AutoCrew conta oltre 500 officine in 10 paesi d'Europa e in Sud Africa'' spiega Frank Schlehuber, responsabile Mondo della Divisione Bosch Automotive Aftermarket. ''Circa 300 sono dislocate in Germania. Le altre tra Austria, Svizzera, Paesi Bassi, Polonia, Repubblica Ceca, Slovacchia e oggi apre la prima in Italia.'' Secondo le stime esistono in Italia circa 30.000 officine libere, distribuite sull'intero territorio, che possono rappresentare, se ben formate, attrezzate e organizzate, un valido supporto per l'attuale utenza dell'auto. Nel nostro paese le officine libere sono destinate ad assumere un ruolo importante. In un mercato del nuovo calato di oltre il 20% nei primi 9 mesi dell'anno, la riparazione dell'auto diviene una scelta piu' frequente.      Con l'apertura del primo partner AutoCrew Bosch nel nostro paese, l'azienda dimostra di prepararsi ad affrontare il futuro. 
''L'inaugurazione del nuovo centro e' solo il primo passo'', ci dice Dario Mottola responsabile della rete Automotive Aftermarket: ''in prospettiva abbiamo l'obiettivo di aprire circa 500 officine AutoCrew distribuite sull'intero territorio nazionale. La richiesta di associazione alla rete AutoCrew e' in forte crescita perche' in questo momento il mercato dell'officina puo' offrire nuove interessanti opportunita'''. 
La crescita dell'elettronica nelle auto richiede informazioni sempre aggiornate sulle procedure di assistenza, di diagnosi e attrezzature adeguate. Cosi' la rete AutoCrew e' in grado, con il supporto della Bosch, di offrire agli automobilisti un servizio completo, efficace e a prezzi concorrenziali. Oltre allo sviluppo del settore, la prospettiva di diffusione della rete AutoCrew in Italia rappresenta una buona occasione per la crescita della piccola impresa. Una spinta di cui il paese ha bisogno per rimettere in moto l'economia. ''Con la rete AutoCrew - spiega Roberto Sanvito, responsabile vendite Automotive Aftermarket Italia - si crea una nuova tipologia di autoriparatore. Sposare Bosch significa impostare un percorso di crescita professionale in cui serve piu' strategia, aggiornamento costante e testa che il cacciavite e il martello di un tempo''.  
