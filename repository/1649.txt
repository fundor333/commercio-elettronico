#titolo CONVENTION GOP: 'Obama vuole salvare mondo, io i vostri figli' - Speciali
"Accetto la nomination per la presidenza degli Stati Uniti d'America": così il candidato repubblicano alla Casa Bianca, Mitt Romney, ha aperto il suo intervento davanti alla gremitissima platea della Conventio del partito repubblicano a Tampa, in Florida. 
 dell'inviato Marcello Campo 
 TAMPA (USA) - Basta con le delusioni di questi ultimi quattro anni. E'  tempo che ci riprendiamo la promessa che noi chiamiamo America. Mitt Romney, nel  suo discorso di accettazione della candidatura repubblicana alla Casa Bianca,  rilancia lo spirito degli Stati Uniti, il suo ottimismo e la sua voglia di  andare avanti. Chiudendo la kermesse del Grand Old Party, a 67 giorni dal voto  presidenziale, attacca a testa bassa Barack Obama. Lo fa contrapponendo al  idealismo inconcludente di Barack, il suo sano pragmatismo di padre e nonno, di  chi con la sua esperienza di uomo d'affari, e' capace di salvare il Paese,  creare nuovi posti di lavoro, ridare speranze ai giovani. Con un filo di  sarcasmo, esalta i delegati del Tampa Bay Times Forum: ''Il presidente Obama ha  promesso di rallentare il flusso degli oceani e guarire il pianeta dai suoi  mali. La mia promessa... e' quella di aiutare voi e la vostra famiglia''. 
 Insomma, il presuntuoso leader mondiale, l'uomo che pensava di mettere a  posto il pianeta, alla fine non e' riuscito a fare la cosa per cui era stato  eletto: tutelare il diritto al conseguimento della felicita per tutti gli  americani, cosi' come e' garantito dalla Costituzione. 
 ''E' ora - osserva Romney - che tutti noi americani ci mettiamo alle spalle  le delusioni degli ultimi quattro anni. E' tempo - sottolinea - che ci  riprendiamo la promessa che chiamiamo America'', tradita dal presidente  americano. E sulla strada da seguire, Romney il pragmatico, il manager di  successo lontano dai giochetti di Washington, non ha dubbi: ''La cosa di cui  l'America ha bisogno oggi non è tanto difficile da scoprire. 
 Non servono speciali commissioni governative per dircelo: sono posti di  lavoro, molti posti''. Quindi l'ex governatore del Massachusetts ha difeso la  sua controversa finanziaria, la Bain Capital, definendola ''una grande storia di  successo americano''. 
   
    
