#titolo Regione Lazio, su arsenico nessun intervento in 5 anni precedenti - Acqua: Dalle Regioni - Ambiente&Energia
  ROMA - ''La mancata potabilita' delle acque che interessa comuni nelle province di Roma, Viterbo e Latina, e' stata immediatamente all'attenzione della Giunta Polverini sin dal proprio insediamento. Il Ministro Balduzzi conosce bene gli innumerevoli incontri ed il lavoro enorme fatto da questa Giunta, accelerando i tempi e trovando le ingenti risorse finanziarie senza alcuna partecipazione agli investimenti da parte del Governo''. E' quanto precisa una nota della Regione Lazio in merito al 'sollecito' del ministro Balduzzi sull'adozione di misure urgenti sulla vicenda arsenico. 
''Occorre inoltre puntualizzare -si legge ancora nella nota- come si tratti di una situazione di emergenza venutasi a creare a causa del mancato intervento nei cinque anni precedenti a questa amministrazione in cui la problematica non e' stata affrontata, se non attraverso il ricorso a deroghe che hanno di fatto eluso e rinviato, in modo irresponsabile, la soluzione del problema''. 
''La Giunta Polverini, a fronte di tutto cio' -prosegue la nota- ha predisposto un piano per risolvere l'emergenza arsenico, avviando tutte le procedure necessarie, in sinergia con gli enti interessati e mettendo a disposizione le risorse finanziarie necessarie agli interventi per la potabilizzazione dell'acqua. Dopo cinque anni di assoluta indifferenza rispetto al problema dell'arsenico, questa amministrazione con il sostegno utile e fattivo del ministro Balduzzi si e' fatta carico di una soluzione strutturale come richiesto dall'Europa che da dieci anni segnala l'esistenza di questa problematica''.  
