#titolo Abiti Michelle Obama costosi, cardigan da 3.000 dlr  - Mondo
Si scalda con polemiche sull'abbigliamento delle 'mogli' la campagna elettorale per la Casa Bianca: dopo la notizia che la consorte di Mitt Romney, Ann, si era presentata ad una intervista con una maglietta da 1.000 dollari, oggi è la volta di Michelle Obama. La first lady - osservano i media americani - si è fatta vedere a ben due eventi pubblici con cardigan di firma il cui costo oscilla tra i 2.000 ed i 3.000 dollari a capo. I golfini - pezzo d'abbigliamento favorito da Michelle - sono dello stilista L. Wren Scott: la first lady ne ha indossato uno color pesca per un evento alla casa Bianca giovedì e un secondo, rifinito in rosso, per la visita alle truppe a Fort Stewart con il presidente. Michelle Obama non ha mancato negli anni di evidenziare il suo amore per firme della moda quali Balenciaga, Helmut Lang, Michael Kors. Ma ha anche conquistato il pubblico femminile Usa per essersi recata ad eventi formali con abiti, gonnelle, e magliette da grande magazzino.  
