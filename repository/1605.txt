#titolo Ups rinuncia ad acquisto rivale Tnt dopo no Antitrust Ue - Industria e trasporti - ANSA Europa
  BRUXELLES - Il gigante della logistica americano  Ups  ha rinunciato all' acquisto  della rivale olandese  Tnt , dopo che l'Antitrust Ue ha reso noto alle due societa' che non avrebbe dato il suo via libera all'operazione. L'operazione da 5,16 miliardi, lanciata sotto forma di Opa a marzo 2012, doveva essere finalizzata all'inizio di quest'anno, ma ''Ups ha informato Tnt - ha annunciato in un comunicato Tnt - che non vedeva prospettive realistiche per un accordo della Commissione Ue e che quindi non avrebbe proseguito l'operazione''.  
   
 Dopo una recente riunione con i servizi di Bruxelles, Ups, si legge in un comunicato del gigante Usa della logistica, ''ha annunciato oggi che la  Commissione europea  ha informato Ups e Tnt Express di stare lavorando su una decisione per  proibire l'acquisizione  proposta'', e questo nonostante i ''rimedi'' avanzati e persino ''rivisti due volte'' dalla societa' per ottenere il via libera Ue. 
   
 ''Siamo  estremamente delusi  dalla posizione della Commissione, abbiamo proposto rimedi significativi e tangibili per rispondere alle sue preoccupazioni'', ha accusato il ceo di Ups Scott Davis. Ora la societa' americana, ha annunciato, paghera' a quella olandese una  sanzione da 200 milioni di euro  per aver abbandonato l'offerta, mentre ''ulteriori annunci'' saranno fatti ''una volta che la Commissione Ue avra' preso la sua decisione formale'' nelle ''prossime settimane''. 
   
    
