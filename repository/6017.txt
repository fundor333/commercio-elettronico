#titolo Mare: formare dirigenti shipping e logistica - Shipping e Cantieri - Mare
  (ANSA) - NAPOLI, 15 MAR - Formare i dirigenti del domani nel settore dello shipping e della logistica. Con questo obiettivo é stato inaugurato oggi il V Master in Shipping, logistica, finanza e strategia d'impresa promosso dall'Ipe Istituto per ricerche ed attività educative di Napoli. 
 Il Master, come sottolineato da Antonio Ricciardi direttore scientifico del corso, "é l'unico nel suo genere". Alla presentazione, insieme ai 20 laureandi e laureati ammessi, hanno partecipato Lorenzo Burdo direttore Ipe, Carlo Santini direttore scuola di alta formazione Ipe, il presidente di Confitarma Paolo D'Amico e Mario Mattioli presidente Ca.Fi.Ma. 
 Secondo i dati riferiti, in quattro anni, il Master in Shipping ha diplomato 94 allievi di cui 20 lavorano in imprese armatoriali e 74 nel settore bancario-assicurativo e nel campo della consulenza. E proprio in virtù di questi dati, Ricciardi ha sottolineato la necessità di "studiare e capire insieme agli armatori le azioni da realizzare affinché gli allievi possano essere inseriti nel settore". 
 In questa direzione, l'apertura del presidente Confitarma D'Amico che ha proposto di "allargare l'orientamento del corso" ricomprendendo tutti i settori legati al mare e, dunque, ad esempio, anche la nautica da diporto che - ha evidenziato D'Amico - "é il prodotto made in Italy che più si sta vendendo nel mondo".  
