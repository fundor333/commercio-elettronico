#titolo Lega ko in 7 comuni su 7 - Speciale Amministrative 2012
ROMA - La Lega Nord ha perso 7 su 7 ballottaggi a cui partecipava con un candidato sindaco: è stata sconfitta, infatti, a Cantù, Palazzolo, Meda, Tradate, Senago, Thiene e San Giovanni Lupatoto. A Meda (Monza e Brianza) ha vinto per un solo voto il candidato del centrosinistra Gianni Caimi. Meda era il Comune dove la Lega Nord aveva ottenuto il suo primo sindaco nel 1992. Proprio qui il candidato del Carroccio, il sindaco uscente Giorgio Taveggia, è stato sconfitto per 3867 voti contro 3866, pari al 50,01% contro il 49,99%. Sterza a sinistra anche Monza, considerata una delle roccaforti del 'berlusconismo', anche per la sua vicinanza ad Arcore, dove l'ex premier ha la sua più famosa residenza, e nonostante gli sforzi del Cavaliere in persona che per il primo turno aveva scelto proprio il capoluogo brianzolo per la sua unica uscita elettorale. A Monza tuttavia il centrosinistra vinse già nel 2002 con Michele Faglia, prima del quinquennio del leghista Marco Mariani, uscito subito al primo turno. Oggi il il candidato del centrosinistra, Roberto Scanavatti, con il 58,2%, ha battuto Andrea Mandelli (centrodestra). Nel paese natale di Umberto Bossi, Cassano Magnago, 22 mila abitanti in provincia di Varese, vince il candidato di Pdl e Udc al ballottaggio. 
 Anche qui la Lega era stata sconfitta al primo turno ed esclusa dal ballottaggio. E forse è stato proprio il voto dei leghisti (19,1% due settimane fa) a favorire il recupero del candidato del Pdl (Nicola Poliseno, da oggi il nuovo sindaco con oltre il 52%) che il 6 e 7 maggio aveva ottenuto il 32,6% contro il 39,9% di Mauro Zaffaroni, sostenuto dal centrosinistra, che oggi si è fermato al 47,2% Resta invece al centrosinistra Sesto San Giovanni (Milano), scossa di recente dall'inchiesta della Procura di Monza su un presunto giro di tangenti, che è sempre stata governata, dal secondo dopoguerra in poi, dal centrosinistra e che per questo viene definita 'la Stalingrado d'Italià. La cittadina si conferma 'feudo' del centrosinistra, ma a saltare agli occhi è l'affluenza, franata al 39%. A succedere a Giorgio Oldrini alla poltrona di sindaco, sarà il suo assessore uscente alla Cultura Monica Chittò, appoggiata da Pd, Sel, Federazione della Sinistra, Idv e Socialisti per Sesto. Alla candidata del centrosinistra è andato il 69,4% dei voti. A distanza abissale, in questa sfida 'rosa', la sfidante Monica Landucci, sostenuta da Pdl e la Destra, che si è fermata a 30,6%. Al contrario, a San Salvo (Chieti) Tiziana Magnacca è il nuovo sindaco: al ballottaggio la candidata della coalizione di centrodestra raccoglie il 58,60% dei consensi, contro il 41,40 di Domenico Di Stefano del centrosinistra. Una vittoria storica quella del centrodestra: la città infatti è da sempre roccaforte del centrosinistra. Sindaco di centrosinistra ma maggioranza di centrodestra ad Isernia: la vittoria di Ugo De Vivo (Pd Idv e Sel) ha riportato un sindaco di centrosinistra dopo 10 anni nella città molisana ma il Consiglio comunale si troverà ad avere una maggioranza di centrodestra: le liste che sostenevano Rosa Iorio, sorella del governatore del Molise, Michele Iorio, hanno eletto 21 consiglieri su 32. Con l'elezione di Alessandro Del Dotto a sindaco, anche il comune di Camaiore (Lucca) torna al centrosinistra dopo 10 anni.  
 La cittadina versiliese è stata infatti amministrata dal 2002 da una giunta di centrodestra guidata da Giampaolo Bertola, eletto la prima volta 10 anni fa e poi confermato alle amministrative del 2007. Vittoria storica a Lucca per Alessandro Tambellini (Pd): è il primo sindaco di centrosinistra dal dopoguerra nella città che dal 1946 è stata governata dalla Dc se si eccettua la parentesi 1994-98 che vide con la fascia tricolore Giulio Lazzarini, sostenuto da un'alleanza Pds-Ppi. Da allora Lucca è sempre stata guidata da giunte di centrodestra. Con l'elezione di Tambellini il centrodestra perde uno dei due capoluoghi di provincia amministrati in Toscana: il solo che resta, adesso, è Prato. Tambellini ha vinto con una percentuale che ha sfiorato il 70% battendo il centrista Pietro Fazi (Udc), che è stato sindaco in passato e che aveva a sua volta superato al primo turno il sindaco uscente Mauro Favilla. Infine sono 4 i sindaci del Movimento 5 stelle di Beppe Grillo: oltre al trionfo di Federico Pizzarotti oggi a Parma, Roberto Castiglion si è imposto a Sarego (Vicenza) al primo turno. Oggi hanno vinto anche i grillini Marco Fabbri a Comacchio (Ferrara) e Alvise Maniero a Mira (Venezia).  
