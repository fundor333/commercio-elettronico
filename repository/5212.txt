#titolo Festa marineria entra nel vivo, Maiorca presenta suo romanzo - Libri - Mare
  (ANSA) - GENOVA, 17 GIU - Enzo Maiorca, Folco Quilici e Patrizio Roversi: la Festa della Marineria cala quest'oggi i primi 'assi'. Il grande apneista siracusano, che proprio alla Spezia ha vissuto alcuni grandi momenti della sua leggendaria carriera (nel 1973 nel Golfo dei Poeti stabili' due record) ha scelto la kermesse spezzina per raccontare la sua vita per il mare e presentare al pubblico il libro 'Sotto il segno di Tanit' (Mursia editore). 
Il romanzo autobiografico del 'signore degli abissi' ripercorre l'inizio della sua passione per le profondita' marine e il mondo antico della marineria. L'appuntamento e' per le 21, all'Auditorium del mare, dove il sindaco della Spezia Massimo Federici consegnera' a Maiorca anche il premio 'Una vita per il mare'. 
Nel pomeriggio alla Spezia e' atteso un altro ospite: al Camec alle 17 il documentarista e scrittore Folco Quilici visitera' la mostra dedicata al suo lavoro fotografico intorno al mare, intitolato 'I mari dell'uomo'. Sempre nel pomeriggio, alle 18.30 alla Rotonda Vassallo a Lerici, arrivera' anche Patrizio Roversi, moderatore del dibattito organizzato da Ocean Team.(ANSA).  
