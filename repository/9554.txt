#titolo L'industria spaziale chiede che l'Italia punti sull'innovazione - Ricerca e Istituzioni - Scienza&Tecnica
  L'Italia scommetta su innovazione e competitività per mantenere la leadership a livello internazionale nel settore spaziale. E' questo il messaggio lanciato a Roma dal mondo dell'industria e dell'aerospazio, in occasione della presentazione del libro "L'Italia sullo shuttle", di Giovanni Caprara ed Ernesto Vallerani, organizzata presso l'Accademia dei Lincei dalla Thales Alenia Space. 
"L'Italia ha le carte per confermare la funzione di leader a livello internazionale bel settore spaziale", ha osservato il presidente e amministratore delegato di Finmeccanica Giuseppe Orsi. Pienamente concorde il punto di vista della politica spaziale: il direttore generale dell'Agenzia Spaziale Europea (Esa), Jean-Jacques Dordain, ha definito lo spazio "un investimento per il futuro" perché "investire nello spazio significa investire in competitività". In quest'ottica, ha aggiunto, "l'Italia ha investito nelle tecnologie giuste e nelle persone giuste". 
E' stata una "storia di successo" quella dell'Italia spaziale, come l'ha definita il direttore dell'agenzia ANSA Luigi Contu, intervistando i relatori. L'amministratore delegato della Thales Alenia Space, Luigi Pasquali si è detto convinto che "dobbiamo continuare a sviluppare le competenze necessarie per rispondere ai bisogni del nostro Paese e aprirci alla competizione internazionale". In questo impegno, ha osservato, "l'innovazione è uno dei fattori chiave". 
Un impegno che richiede una maggiore apertura nei confronti della ricerca, ha rilevato Caprara, responsabile dell'informazione scientifica del Corriere della Sera: "la cultura scientifica e tecnologia - ha detto - sono sempre state sottovalutate nel nostro Paese". 
Occorre quindi un processo di cambiamento, che per il rettore del Politecnico di Torino, Marco Gilli, è già iniziato a partire dai rapporti fra università e industria: "sempre più università vedono l'industria come un campo strategico", secondo un "modello che si sta consolidando in tutta Europa". A livello delle istituzioni, l'on. Marco Airaghi, membro del Consiglio di Amministrazione dell'Agenzia Spaziale Italiana (Asi) ha rilevato che "il finanziamento delle attività spaziali non può più essere considerato nel grande calderone della ricerca".  
