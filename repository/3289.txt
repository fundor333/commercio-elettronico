#titolo In arrivo il primo identikit del bosone di Higgs - Fisica e  Matematica - Scienza&Tecnica
  I due esperimenti che hanno permesso di scoprire il bosone di Higgs si preparano a presentare il primo identikit della celebre particella. I dati più completi (ma non ancora definitivi) hanno riunito tutti i risultati ottenuti nel 2011 e nel 2012 e saranno presentati in settimana nella  conferenza Moriond  in corso fino al 16 marzo in Valle d'Aosta, a La Thuile.  
I dati che i fisici del Cern si preparano a presentare permetteranno di capire se la particella scoperta nel luglio scorso e' effettivamente quella prevista dalla teoria di riferimento della fisica, chiamata Modello Standard, oppure se è qualcosa di diverso, magari il primo passo nella cosiddetta ''nuova fisica''.  
''Gli esperimenti Atlas e Cms presenteranno nuove analisi, basate su un maggior numero di dati rispetto a quelli raccolti nel lulgio scorso'', spiega il direttore scientifico del Cern, Sergio Bertolucci. Finora, aggiunge, si è parlato della particella come di un qualcosa di simile al bosone di Higgs: per essere sicuri di che che cosa sia effettivamente e' necessario determinare parametri fondamentali, come la massa e le particelle prodotte dal suo decadimento. 
Sono almeno cinque i possibili ''volti'' del bosone di Higgs previsti dalle teorie fisiche e saranno i dati dei due esperimenti a indicare qual e' il piu' vicino alla realta'.  
