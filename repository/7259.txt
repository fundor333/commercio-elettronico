#titolo Bmw, dalla Coupe' Concept nascera' l'inedita Serie 4 - Prove  e Novità - Motori
  ROMA - Bmw introdurra' nei prossimi mesi una nuova famiglia di modelli, contraddistinta dal numero 4. L'inedita Serie 4 sara' composta inizialmente da una coupe' a due porte a cui, successivamente, potrebbero aggiungersi una berlina coupe' a quattro porte (analoga alla Serie 6 GranCoupe'), una cabrio quattro posti ed una shooting brake, cioe' una wagon dalle linee piu' eleganti e sportive.     Una conferma di questo ampliamento della gamma Bmw viene dalla presentazione della Serie 4 Coupe' Concept, una vettura-studio che verra' svelata questa sera nel corso di una Design Night a Monaco. La Serie 4 Coupe' Concept sara' una delle protagoniste della presenza Bmw al prossimo North American International Auto Show (NAIAS) di Detroit e quando entrera' in produzione andra' a sostituire l'attuale Serie 3 Coupe'. 
Rispetto a questo modello la Serie 4 ha pero' dimensioni sostanzialmente differenti: passo allungato di 50 millimetri (2.810 mm), carreggiata anteriore cresciuta di 45 millimetri (1.545 mm), posteriore di 80 millimetri (1.593 mm). La larghezza della vettura aumenta di 44 mm ed arriva a 1.826 mm con la linea del tetto abbassata di 16 mm. La lunghezza della vettura e' cresciuta a 4 641 millimetri, creando nuove proporzioni. Tra le particolarita' l'AirBreather, un'apertura dietro la ruota anteriore che favorisce l'aerodinamica e, assieme all'AirCurtain della minigonna anteriore, assicura una notevole riduzione della resistenza aerodinamica nella zona delle ruote. La silhouette dinamica e' completata dagli esclusivi cerchi in lega da 20 pollici.   
