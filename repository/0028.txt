#titolo Balene: Sea Shepherd contro caccia chiede nave Australia - Ambiente e Pesca - Mare
  (ANSA) – SYDNEY, 27 DIC – Il fondatore del gruppo ambientalista radicale  Sea Shepherd ,  Paul Watson , comandante della flotta di protesta che come ogni estate australe si prepara a ostacolare le baleniere giapponesi nell’Oceano antartico, ha chiesto al governo laburista australiano di mandare una motovedetta della Dogana per mantenere la pace in caso di scontri fra le due flotte.  
 ‘’Sarebbe un gesto di responsabilita’ mandare una nave per sorvegliare sulla situazione e mantenere la pace’’, ha detto Watson a bordo della  Steve Irwin , ammiraglia della flotta di protesta di quattro navi, attrezzate con gommoni, un elicottero, tre droni e un equipaggio di oltre 100. ‘’I giapponesi sono sempre piu’ disperati. Hanno perso una quantita’ enorme di denaro. Credo che quest’anno saranno piu’ aggressivi che mai’’, ha aggiunto. Anche l’opposizione conservatrice ha chiesto al governo di mandare una nave di sorveglianza, avvertendo del rischio di gravi lesioni o morte, o di perdite inquinanti in mare nel caso di collisione. La campagna di Sea Shepherd di impedire l’uccisione di anche una sola balena ha ‘’aumentato la posta’’ quest’anno, ha detto il ministro ombra per l’Ambiente, Greg Hunt. Watson e’ ricercato dall’Interpol su richiesta del Giappone per danni alla sua flotta e ostruzione di attivita’ commerciale, per un episodio del 2010, quando un attivista di Sea Shepherd abbordo' una baleniera per tentare di ‘arrestare’ il comandante per reati ambientali. E’ anche ricercato dal Costarica per un incidente legato a una campagna contro la pesca degli squali. La scorsa estate il Giappone era stato costretto a interrompere la caccia ‘scientifica’ ai grandi cetacei a causa degli attacchi di Sea Shepherd, dopo aver catturato appena 172 balene, un quinto della quota prefissata. (ANSA)   
