#titolo Porti: Trieste; dialogo con vie fluviali Centro Europa - Autorit√† Portuali Friuli Venezia Giulia - Mare
     (ANSA) - TRIESTE, 28 FEB - L'Autorita' Portuale di Trieste
partecipa al Progetto Europeo Inwapo ''Upgrading of inland
waterways and sea ports'', parte del programma Central Europe
2007-2013. Il progetto propone al porto di Trieste un nuovo
punto di vista: la possibilita' di interagire con il sistema di
vie d'acqua, fluviali e non, esistenti nell'Europa Centrale per
sviluppare il traffico di merci con dei mercati in via di
espansione.    Inwapo, che ha un budget complessivo di 3,8 milioni di euro,
ha l'obiettivo di migliorare il trasporto intermodale e
potenziare il trasporto marittimo e fluviale, oggi non
sufficientemente sfruttato, quale alternativa sostenibile al
trasporto su gomma lungo tre sistemi di vie d'acqua: i porti del
Nord Adriatico (Venezia, Trieste, Koper), del Danubio (Vienna,
Budapest, Bratislava, Komarno, Sturovo), cechi e polacchi fino
al Baltico (i sistemi dell'Elba, Vistola e Oder).    L'Autorita' Portuale ricevera' un contributo di circa 138
mila euro e portera' a termine alcuni studi: l'analisi del
volume potenziale di traffico generato dalle merci
agro-industriali, la definizione di alcuni indicatori
confrontabili con quelli degli altri porti coinvolti nel
progetto per individuare eventuali necessita' nelle
infrastrutture e conseguenti investimenti, uno studio di
fattibilita' per migliorare le relazioni con i centri logistici
e i principali assi di trasporto europei.    ''La partecipazione al progetto - afferma Marina Monassi,
presidente dell'Authority - e' importante per il nostro scalo
anche al fine di creare uno scambio di esperienze operative con
gli altri partner. Inoltre guardiamo con interesse al Sistema
Idroviario del Nord Italia che negli ultimi anni si e'
sviluppato considerevolmente e ha un grande potenziale''. (ANSA).
