#titolo Takeshi Kitano - Protagonisti
VENEZIA - Oltre al sangue, alle sparatorie e ai trapani usati come strumento di tortura, una delle perversioni di questo film di Takeshi Kitano, 'Outrage Beyond' in corsa per il Leone d'oro alla Mostra di Venezia, è sicuramente l'intreccio della trama che vede scontrarsi ed allearsi all'infinito tutta una serie di famiglie yakuza. Dunque é difficile e anche un po' inutile stare a spiegare quello che accade in questo film del regista che nel 1997 vinse il Leone d'Oro con 'Hana-bi', da molti ritenuto il suo capolavoro assoluto. Comunque 'Outrage Beyond', seguito ideale di Outrage, mette in scena, con più violenza dei film precedenti, un'infinita guerra tra clan della yakuza per il controllo del potere. Una guerra che preoccupa non poco le forze di polizia che, corrotte come sono, condizionano, di volta in volta, gli schieramenti criminali. Elemento di attualità di questo film, la crisi economica che ha portato i membri del Sannokai, l'organizzazione più potente della regione di Kanto, a sfidare apertamente il pericoloso clan degli Hanabishikai, coloro che dettano leggi e condizioni nella regione di Kansai. 
 Non riuscendo a porre freno all'ondata di sangue generata, la polizia decide di rimettere in libertà Otomo (Takeshi Kitano), il vecchio scagnozzo che tutti credevano morto. Tra le scene cult del film, quella che vede lo stesso Kitano trapanare senza pietà la testa di un suo rivale dopo averla ricoperta con una busta di plastica. Ma quella che ha più conquistato il pubblico di giornalisti alla prima stampa è quella che vede uno yakuza ucciso da una macchina lancia palle baseball. La macchina lancia la sua palla, come è stata programmata sempre nello stesso punto, vale a dire sulla testa della vittima seduta e legata. E, manco a dirlo, dopo cinque e sei colpi è solo pappa e sangue. Non manca, infine, un omicidio al ralenti (vera specialità del regista) sempre da parte di Kitano che uccide un suo nemico mentre gioca al pachinko, passatempo giapponese con milioni di aficionados. Nel cast del film, che sarà distribuito in Italia dalla Bolero Film, anche Ryo Kase, Tomokazu Miura, Hideo Nakano, Hirofumi Arai, Yutaka Matsushige, Shigeru Kyama e Fumiyo Kohinata.  
