#titolo Skoda, a salone di Parigi debutta nuova versione Rapid - Prove  e Novit√† - Motori
  ROMA - Al Salone di Parigi Skoda punta i riflettori sulla nuova Rapid, che fara' il suo debutto sul mercato europeo a partire dal prossimo mese di ottobre, prima di sbarcare in Russia e Cina. 
Pratica e versatile, - si legge in una nota - la nuova Rapid si distingue per le 19 soluzioni 'Simply Clever' presenti a bordo, come la sistemazione del raschietto del ghiaccio in un apposito alloggiamento nel vano dedicato al bocchettone del serbatoio. Tra le altre idee 'intelligenti' vanno segnalate il rivestimento double-face per il fondo del bagagliaio o il vano portaoggetti sotto il sedile del conducente, dove collocare il giubbotto ad alta visibilita'. 
La Rapid e' la prima Skoda che esprime il nuovo linguaggio di design della casa, preciso, fresco, moderno ed elegante. Sul frontale spicca il nuovo logo: la Freccia Alata cromata risalta sul fondo nero opaco. La disposizione dei gruppi ottici e dei fari fendinebbia richiama la forma di un quadrifoglio. Il profilo della vettura, in stile coupe', convince per la ripartizione armoniosa di superfici e linee, mentre il posteriore evidenzia le forme precise e fresche. I gruppi ottici posteriori presentano l'illuminazione con design a forma di 'C' tipicamente Skoda, ma con forme inedite. Sul fronte della sicurezza, la Rapid propone una competitiva dotazione di sicurezza attiva e passiva e ESP di serie. L'offerta delle motorizzazioni comprende quattro propulsori benzina e due Diesel. Gia' al lancio saranno disponibili cinque versioni Green Tec, che consentono un'ulteriore riduzione dei consumi e un maggiore rispetto per l'ambiente. 
Oltre alla Rapid, nello stand francese ci sara' spazio per la Citigo in versione tre e cinque porte, per la Fabia Monte Carlo, la Yeti, la Octavia Wagon RS, la Superb Wagon L&K e la Roomster.  
