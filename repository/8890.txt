#titolo Festival Citta' Impresa: Borghi, ruolo produttivo montagna - Speciali ed Eventi - Ambiente&Energia
  Per Enrico Borghi, presidente dell'Uncem, "assegnare un ruolo produttivo alla montagna e sviluppare un'azione di marketing differenziale  e competitivo. E' questo l'obiettivo che dobbiamo porci in qualità di amministratori locali, di imprenditori, di cittadini. E l'auto- valorizzazione dei commons, i beni comuni trascurati e dissipati fino a pochi anni fa, ne è lo strumento. Idroelettrico, solare, bio- masse, eolico, e ancora bioedilizia, produzioni alimentari tipiche e biologiche, turismo culturale, trasporto sostenibile sono i nuovi  settori a cui guardare, che insistono sul territorio e da qui partono per imporsi sul mercato". E' questa la "ricetta" per lo sviluppo  della montagna sarà illustrata da Borghi sabato pomeriggio a Mel, nel corso del convegno organizzato dalla Pro Loco in occasione della  "Notte Verde del Nordest". Il tema scelto dai promotori locali riguarda proprio il ruolo della montagna in quella che l'economista Jeremy  Rifkin chiama "Terza Rivoluzione Industriale". "E' sul territorio - spiega ancora Borghi - che si dispiega e si crea la catena del  valore, che nell'era fordista era concentrata nella fabbrica e oggi esplode nella "fabbrica di territorio" imponendo la questione dei  confini delle comunità locali e delle logiche distrettuali. Anci e Uncem hanno colto questo passaggio e congiuntamente stiamo lavorando  per restituire ai piccoli Comuni un ruolo chiave nella gestione sostenibile delle risorse territoriali e ambientali". Sulla stessa  lunghezza d'onda anche un altro protagonista del convegno, l'economista Paolo Gurisatti. "La montagna italiana - sostiene - è il luogo  ideale in cui sperimentare l'impiego di tecnologie energetiche innovative. Ad esempio, gli impianti integrati di piccole dimensioni (fino  a 200 Kw) che consentono autonomia energetica e sostenibilità ambientale. Dopo il grande idroelettrico, il fotovoltaico e l'eolico di  grande scala, è il momento della produzione distribuita, dei piccoli impianti, che sono la tipologia di prodotto sulla quale l'industria  italiana può guadagnare un vantaggio competitivo. Gli Enzo Ferrari delle rinnovabili potranno emergere se le autorità di governo sapranno  incentivare i sistemi piccoli, intelligenti e compatibili con l'ambiente. E la nostra montagna è il laboratorio ideale in cui  sperimentare l'installazione di queste soluzioni, un domani esportabili in tutto il mondo".   
