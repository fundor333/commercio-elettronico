#titolo Grillo non 'tradisce' web, blog e tweet per comunicare  - Elezioni 2013
ROMA - Un tweet sul blog di Beppe Grillo e una telefonata di Dario Fo in diretta streaming sul canale web 'La Cosa'. Così il M5S 'comunica' nel giorno della sua vittoria alle elezioni. Coerente con una campagna elettorale che si è tenuta tra piazze e internet, il Movimento sceglie la rete per commentare il voto che lo ha visto trionfare. Lui, il leader 'a cinque stelle' diserta i salotti tv e le interviste. Rimanda tutto a quando i dati saranno certi e manda in prima linea i neo-parlamentari che da domani entreranno in Camera e Senato. Grillo, trapela, "sarà presto a Roma" per festeggiare l'ingresso nel Palazzo ed in Regione. E' "La Cosa", la tv in streaming, il 'luogo' per interviste ed annunci del M5S. I giornalisti, finalmente anche italiani, ospitati presso il quartier generale del Movimento nei pressi di piazza San Giovanni, scambiano qualche battuta con alcuni dei nuovi parlamentari ma devono soprattutto non perdere di vista il web, dove si attende un intervento di Grillo sia sul blog, su youtube o su twitter. Così anche i giornalisti stranieri, numerosissimi, chiedono indicazioni ai colleghi italiani e 'attendono' l'evento. Si familiarizza con i volti dei nuovi parlamentari, si chiede qualcosa in più sulla loro vita, sul tipo di lavoro che fanno. Ma non c'é nulla da fare. Si continua a scrutare il web in attesa.  
