#titolo Obama lancia la sfida: altri 4 anni per cambiare - Mondo
NEW YORK - Ci servono altri quattro anni per cambiare l'America. Barack Obama lancia la sfida in vista delle elezioni presidenziali di novembre. E lo fa parlando in teleconferenza ai suoi sostenitori dell'Iowa, proprio mentre nel piccolo Stato del Midwest gli elettori repubblicani stanno votando per scegliere il loro candidato per la corsa alla Casa Bianca.     Qualcuno lo ha letto come un 'dispetto' nei confronti dei suoi rivali. Fatto sta che il presidente ha deciso di far sentire anche la sua voce nel giorno in cui di fatto - con i caucus repubblicani dell'Iowa - parte ufficialmente la campagna elettorale che portera' all'Election Day del prossimo 6 novembre. Obama sa che la sfida e' molto difficile, nonostante dall'altra parte non si intravedano sfidanti di particolare carisma. ''Sara' una grande battaglia, ma siamo ben attrezzati'', dice rivolgendosi ai suoi fan.    ''Abbiamo fatto molto, dobbiamo fare molto di piu''', ammette il presidente, aggiungendo: ''Per questo abbiamo bisogno di altri quattro anni''. 
 Obama - rispondendo alla domanda di una sua sostenitrice - ha quindi sottolineato con forza di credere ancora fortemente nel cambiamento dell'America, quel cambiamento auspicato e promesso quattro anni fa: ''Sono piu' ottimista di allora'', ha assicurato, ''perche' tanti cambiamenti sono gia' in atto''. Poi torna ad attaccare il Grand Old Party, il partito repubblicano, che - sottolinea - fa ostruzionismo in Congresso, sostiene tagli fiscali per i piu' ricchi e frena sulla riforma di Wall Street. ''Ogni giorno dobbiamo fronteggiare resistenze e lobby che non vogliono questo cambiamento'', denuncia Obama.     Ai supporter dell'Iowa ricorda quindi come la sua trionfale corsa alla Casa Bianca nel gennaio 2008 parti' proprio da qui: ''Voi avete fatto la differenza, voi avete fatto si' che questa amministrazione mantenesse le sue promesse'', nonostante la crisi finanziaria ed economica che ha accompagnato tutto il  primo mandato. Cita quindi la fine della guerra in Iraq; la riforma sanitaria ''che e' diventata una realta' per milioni di americani''; l'abolizione del 'Don't ask, don't tell'', l'odiosa legge che impediva ai militari gay di fare outing; e ancora la possibilita' per i giovani di avere prestiti piu' vantaggiosi per proseguire i loro studi. 
 Obama saluta l'Iowa che gli suscita bellissimi ricordi. La campagna elettorale vera e propria del presidente parte invece oggi, a Cleveland, in Ohio, dove partecipera' a un dibattito incentrato sulla difficile sulla situazione economica. E - fanno sapere dal suo staff - insistera' su una serie di misure da varare alpiu' presto, come l'estensione di un anno degli sgravi fiscali per i lavoratori dipendenti, rinnovati prima di Natale dal Congresso per soli due mesi. La sfida di Obama e' lanciata, ancora una volta dall'Iowa.  
