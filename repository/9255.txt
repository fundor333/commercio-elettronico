#titolo Formigoni: 'La Lega si scordi di ottenere la Lombardia' - Politica
"La Lega chiede la presidenza della Lombardia per rinnovare l'alleanza con il Pdl? Non se ne parla nemmeno". Lo ha detto il governatore lombardo, Roberto Formigoni, che a Verona ha partecipato al vertice dei coordinatori del Pdl delle regioni del Nord per definire le nuove strategia da affrontare per la 'questione settentrionale'. "Credo sia pura propaganda", secondo Formigoni. 
 Formigoni ha quindi spiegato che "l'accordo che abbiamo stipulato è chiaro: Lombardia, Piemonte e Veneto procedono di pari passo". "Simul stabunt, simul cadent" ha sottolineato il governatore che ha aggiunto: "In effetti l'accordo con Maroni è molto chiaro. Noi continueremo da alleati a governare in Piemonte, in Veneto e in Lombardia fino al 2015". "Se per ipotesi - ha spiegato - ma è un'ipotesi del quarto tipo, cadesse uno dei questi governi, cadrebbero subito gli altri due. Ma è un'ipotesi irreale". 
 "Nel 2015, quando avremo finito questa esperienza insieme di buon governo, decideremo chi saranno i candidati governatori", ha concluso.  
