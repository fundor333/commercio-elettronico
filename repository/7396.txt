#titolo Romics, rassegna internazionale di fumetto a Roma - Idee - In Viaggio
  Di Eugenia Romanelli 
 Scaldino i motori gli appassionati di fumetto & Co perché alla Nuova Fiera di Roma, dal 4 al 7 aprile prossimo, arriva l’edizione primaverile di Romics, una delle più grandi rassegne internazionali su fumetto, animazione, games e entertainment. A questo giro, tra gli eroi preferiti sul Pianeta Terra, spiccherà Superman, cui sarà dedicata una grande celebrazione. 
   Tra gli organizzatori anche “I castelli animati”, Festival Internazionale del Cinema di Animazione, e infatti, oltre ai vari padiglioni, sarà allestito anche il Pala BCC, principalmente dedicato a proiezione di film (Romics Movie Village) ma anche a concerti, spettacoli e ad altri eventi in programma.   Insomma, di tutto di più per i maniaci del genere ma anche per i curiosi in generale, visto che la manifestazione si preannuncia carica di sorprese e effetti speciali. 
   Per non parlare degli incontri con gli autori (e gli editori, naturalmente), vera manna per i fan, e alle ultime novità del genere: saranno presenti le grandi case editrici, le fumetterie, i collezionisti, le sezioni videogiochi, e una marea di gadget. Occhi puntati anche sulla novità di quest’anno, il lancio dei due Romics TV Talent Show: “A mano libera”, dedicato al fumetto e “Su la maschera” dedicato al Cosplay (la pratica di origine nipponica di indossare un costume di un personaggio e interpretarne il modo di agire). E mentre i contest saranno concentrati sul tradizionale Concorso dei libri a fumetti, le mostre saranno prevalentemente dedicate a Superman, con una serie di disegni e immagini di copertina del primo supereroe americano. 
  Riflettori accesi poi sul Primo Romics D’Oro di primavera: il pluripremiato artista spagnolo di graphic novel Paco Roca, una delle firme più interessanti del fumetto europeo contemporaneo, sarà ospite della manifestazione insieme a Andrea Cascioli, una delle firme legate all’universo di Nathan Never, e Goldy, uno dei più grandi cosplayer Giapponesi, che mostrerà come realizza i suoi incredibili robot. Da segnalare, anche il primo Romics International Cosplay Championship, gara e spettacolo di Cosplay con i nomi più importanti del globo e relativa gara (anche italiana) con tanto di Cosplay Romics Award. Infine, spazio perfino all’underground, con il premio XL. 
    
