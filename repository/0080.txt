#titolo Italia sotto media Ue per riciclo e compost - Rifiuti & Inquinamento - Ambiente&Energia
  (di Patrizia Antonini) 
 BRUXELLES - Gli italiani, con 535 chili pro capite, non producono tanti rifiuti quanto i danesi - che con 718 chili a testa detengono il record Ue - ma in discarica ne mandano ben il 49%, contro il 3% della Danimarca. Sul fronte del riciclo al Belpaese resta infatti molta strada da fare: secondo quanto rilevato da Eurostat, l'ufficio di statistica Ue, nel 2011 solo il 34% di immondizia infatti e' stata riciclata o trasformata in compost, contro la media dell'Europa a 27 del 40%. E il 49% dell'immondizia ancora conferito in discarica in Italia e' poco se confrontato col 99% della Romania, ma davvero troppo se rapportato all'1% di Belgio e Germania. 
Prima della classe europea nel riciclo si conferma ancora una volta la Germania, che ricicla o trasforma in compost complessivamente il 63% della sua spazzatura. A farle compagnia nel gruppetto dei virtuosi sono l'Austria (62%), i Paesi Bassi (61%) ed il Belgio (57%). 
La fotografia scattata da Eurostat rivela come in dieci anni sia stato fatto un balzo in avanti. I dati presentati danno infatti atto di una crescita di 13 punti percentuali sulla media del 27% del 2001. In Italia nel 2011 sono stati prodotti 535 chili di rifiuti pro-capite, di questi 505 sono stati trattati, ma solo il 34% riciclati o trasformati in compost. Il 49% e' stato conferito in discarica, il 17% negli inceneritori, il 21% riciclati, e il 13% trasformati in compost. 
La quantita' dei rifiuti municipali generati varia fortemente a seconda degli Stati membri. La Danimarca, con 718 chili pro-capite detiene il primato, seguito da Lussemburgo, Cipro e Irlanda, con volumi che si attestano tra i 600 ed i 700 chili a persona. L'Italia si trova assieme a Germania, Paesi Bassi, Malta, Austria, Spagna, Francia e Regno Unito, con volumi compresi tra i 500 ed i 600 chili. 
Nel 2011 gli stati membri col piu' alto tasso di rifiuti smaltiti in discarica sono stati Romania (99%), Bulgaria (94%), Malta (92%), Lettonia e Lituania (88%). Il riciclo e' stato invece piu' frequente in Germania (45%), seguita da Irlanda (37%), Belgio (36%) e Slovenia (34%), mentre il piu' alto ricorso all'inceneritore si e' registrato in Danimarca (54%), in Svezia (51%), Belgio (42%), Lussemburgo e Olanda (38%). Il primo posto per la trasformazione in compost e' infine dell'Austria (34%), seguita da Paesi Bassi (28%), Belgio e Lussemburgo (20%).  
