#titolo Cieli bui, una misura attesa da tempo dagli astrofili - Ricerca e Istituzioni - Scienza&Tecnica
  Soddisfazione degli astrofili italiani per l'operazione 'Cieli bui' prevista nella legge di stabilità varata dal Consiglio dei Ministri.  "Auspichiamo da sempre l'adozione di provvedimenti per la razionalizzazione dell'illuminazione pubblica che consentano di risparmiare sui consumi energetici e di tornare a guardare il cielo senza interferenze", ha detto il presidente dell'Unione Astrofili Italiani (Uai) Mario Di Sora. 
   "In Italia l'illuminazione delle strade è superiore del 30-40% rispetto ad altri Paesi europei come Francia, Germania e Inghilterra", ricorda il presidente Uai. "Basti pensare che i parcheggi delle fiere di Roma, quasi sempre deserti, sono cinque volte più illuminati della famosa Alexanderplatz di Berlino".  
Per questo la Uai si batte da anni perché venga ridotto l'inquinamento luminoso con una ‘’razionalizzazione dell'illuminazione pubblica che non significa - precisa Di Sora - lasciare le strade al buio, ma ridurre l'illuminazione di monumenti, vetrine e insegne, oltre che usare dispositivi per il risparmio energetico che consentano di razionalizzare l'illuminazione delle strade aumentando anche la vita degli impianti stessi’’.  
Grazie a queste misure ‘’i Comuni potrebbero risparmiare fino a 400 milioni di euro l'anno e gli astrofili - conclude - potrebbero tornare a studiare meglio il cielo: lavorare con l'inquinamento luminoso è molto fastidioso, per noi è come vedere un film al cinema con tutte le luci accese in sala’’. 
   
