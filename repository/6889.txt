#titolo Arriva l’anno del Serpente - Itinerari - In Viaggio
  (di Ida Bini) 
 Saggezza, fascino, diplomazia, agilità, raffinatezza. Sono le principali caratteristiche del segno del Serpente secondo l’oroscopo cinese, che verrà celebrato  dal 10 febbraio,  quando in tutto il mondo, non solo in Oriente, si festeggerà il Capodanno o la grande festa di primavera. E’ dunque la Cina a chiudere ufficialmente il calendario dei festeggiamenti per l’anno nuovo e per due settimane il popolo cinese – così come tutte le comunità sparse per il mondo - si prepara a celebrare il 2013 con le tradizionali cerimonie propiziatorie, cioè quelle che con fuochi d’artificio e rumori scacciano i demoni maligni, e con le tipiche abitudini occidentali che prevedono luminarie, addobbi e vetrine illuminate nei grandi centri commerciali e nelle vie dello shopping della capitale. 
 Secondo un’antica leggenda il temuto drago Nian usciva dal letargo una volta all’anno per attaccare gli uomini che lo combattevano spaventandolo con un enorme frastuono e vestendo di rosso, elementi che tutt’oggi imperano nei festeggiamenti e nelle parate dei draghi per le strade delle città. Festeggiare il Capodanno cinese proprio a Pechino (Beijing) e avvicinarsi allo spirito della famiglia e alla comunione con la natura che ogni cittadino sente in questi giorni è un’esperienza davvero entusiasmante. Parchi, piazze e templi si trasformano in magnifici luoghi di celebrazioni e cerimonie sacre, mentre di sera in lontananza il cielo è illuminato da centinaia di fuochi pirotecnici benauguranti, che allontanano i demoni del male secondo le antiche tradizioni. 
 Ovunque si fa festa, si fa shopping e si pattina sui laghi e i canali ghiacciati del centro imperiale; davanti ai templi acrobati, percussionisti e artisti di strada si esibiscono tra nuvole di fumo d’incenso. In famiglia e nei ristoranti si preparano pasti di buon augurio: pesce, simbolo dell’abbondanza, i tang yuanr, il dolce fatto di riso e purè di fagioli, e i jiazoi, i deliziosi ravioli al vapore che contengono una moneta nascosta. In questi giorni di festa le vie si riempiono di bandiere, lanterne, messaggi augurali, giganteschi draghi di cartapesta e bancarelle dell’artigianato, dove si acquistano incensi, centinaia di tipi diversi di tè e gioielli di giada. E se si vuole smaltire il fuso orario o la stanchezza del viaggio ci sono a disposizione dei tanti visitatori massaggi, sedute di meditazione, corsi di tai-chi chuan e bagni bollenti. Porta fortuna vestirsi di rosso, mangiare un pesce intero (la parola pesce in cinese si pronuncia come il termine abbondanza) e munirsi di macchinette che riproducono il suono dei petardi, rigorosamente proibiti nel centro della città. I festeggiamenti si concludono con la festa delle lanterne, quando le strade e le case si riempiono di lampade di carta multicolori, secondo un’antica tradizione. In molte zone si svolgono anche feste dei fiori e processioni con draghi danzanti in giro per la città. 
 Le feste del Capodanno sono un’ottima occasione per scoprire le tradizioni cinesi e le numerose bellezze storico-architettoniche di Pechino, a cominciare dal bellissimo Palazzo d’Inverno, cioè la Città Proibita, così chiamata perché un tempo era vietato l’accesso a chiunque non avesse il consenso dell’imperatore; oggi, invece, è sempre fin troppo affollata di visitatori. Poi è necessario fare un salto nella gigantesca piazza Tienanmen, affascinante e sorprendente per la grandezza; qui si visitano il palazzo d’Estate con un grande giardino, il mausoleo di Mao (chiuso di pomeriggio), il parco delle Mura d’epoca Ming e il tempio del Cielo. Da non perdere il Padiglione della fragranza del Buddha sulla collina della longevità, da dove si ammira tutto il palazzo d’Estate. Ci sono anche gli aspetti più nuovi e moderni della capitale, una città in continua trasformazione: le gallerie d’arte e i caffè della Factory 798, quartiere artistico a nord di Pechino che si raggiunge solo con il taxi; gli avveniristici shopping center di Sanlitun, il quartiere di Chaoyang con gli Olympic Bike tours e lo stadio olimpico e il quartiere artistico di Dashanzi, con centinaia di gallerie d’arte. Infine è d’obbligo una visita agli ultimi hutong, gli antichi vicoli del centro accanto alla Città Proibita, tra la torre del Tamburo e quella della Campana. E’ bene sapere che gli spostamenti in città non sono sempre facili: si usano i taxi – ma i prezzi vanno sempre contrattati – anche se l’ideale è prenotare un albergo nelle vicinanze della metropolitana per meglio muoversi durante le visite. Non si può lasciare Pechino senza aver visitato la grande Muraglia, a circa due ore dalla capitale, suggestiva e immersa nella giungla: per raggiungerla generalmente gli alberghi organizzano escursioni con minibus.  
