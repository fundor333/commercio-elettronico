#titolo B.B King, tributo al re del blues - Videostory Spettacolo
  Una vita dedicata al blues, dai campi di cotone del Mississippi alle glorie del successo musicale: questo il racconto del documentario 'BB King-The life of Riley' dell'americano Jon Brewer, in esclusiva nei cinema del circuito The Space dal 15 al 17 aprile. Dall'infanzia del piccolo Riley B.King passata a lavorare nelle piantagioni fino all'affermazione del bluesman B.B. (Blues Boy) negli anni '50, tutta la vita del mito del Delta Blues viene raccontata da Morgan Freeman attraversando sessant'anni di storia e costume degli USA. A completare il racconto gli interventi dei protagonisti dell'epoca e dello stesso B.B. King: così le testimonianze di Mick Jagger, Keith Richards, Ron Wood, Mick Taylor e Bill Wyman (Rolling Stones) e gli attestati di stima di Eric Clapton (che lavorò poi con lui nell'album 'Riding with the King' del 2000) segnano il passaggio del grande artista alla dimensione internazionale nei primi anni '70, in un viaggio che continua ancora oggi, alla soglia dei novant'anni. Attraverso le parole di Carlos Santana, Ringo Starr, Bono, nonché di star del blues come Bonnie Raitt e Johnny Winter, risalta tutta l'importanza di un chitarrista-simbolo: "Basta una nota per riconoscerlo", concordano tutti gli intervistati. Il documentario 'BB King- The life of Riley', uscito negli Stati Uniti lo scorso ottobre, sarà proiettato in esclusiva nel circuito The Space Cinema dal 15 al 17 aprile all'interno del palinsesto 'The Space Extra'  
