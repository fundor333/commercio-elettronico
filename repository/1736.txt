#titolo Argentina:tango bond, rientra nave scuola, paese in festa - Uomini e Mare - Mare
   (Di Javier Fernandez) (ANSA) - BUENOS AIRES, 9 GEN - Per accogliere oggi La Libertad, la nave scuola della Marina argentina sequestrata in Africa per settimane su richiesta di alcuni fondi di investimento Usa, al porto di Mar del Plata è stata organizzata una imponente "festa popolare" dal governo della "presidenta" Cristina Fernandez de Kirchner.  
 Un rientro alla grande: già alcune ore prima dell'arrivo della nave un centinaio di imbarcazioni erano pronte ad accompagnare la Libertad nel tratto finale del suo viaggio di 21 giorni dal porto di Tema, dove è stata trattenuta per 78 giorni dalla giustizia ghanese, in base a un ricorso presentato dai fondi di investimento Usa per tentare di ottenere il rimborso dei cosiddetti "tango bond".  
 Per Kirchner il ritorno della nave emblema della Marina è un indubbio trionfo politico nella "difesa della sovranità nazionale" contro le pretese dei cosiddetti "fondi avvoltoio". Per questo la presidente ha deciso di accogliere personalmente la Libertad, pronunciando il suo primo discorso pubblico dell'anno, dopo una campagna di stampa di chiaro stampo nazionalista, proprio quando si riprende a parlare delle Falkland-Malvinas contestando di nuovo con enfasi la legittimità britannica sulle isole contese.  
 La nave scuola ha lasciato il Ghana subito dopo il via libera del Tribunale Internazionale del Diritto del Mare di Amburgo, che il 15 dicembre ha annullato il sequestro deciso dalla giustizia del paese africano. Con un nuovo tentativo, decisamente pubblicitario ed enfatico di fare il parallelo con la mitica Evita Peron, sono comparsi manifesti che definiscono Kirchner "Cristina Capitana". Con la chioma al vento, una mano sul timone e l'altra puntando verso l'orizzonte, la presidenta è accompagnata dall'evocativo slogan "Noi siamo il vento, la patria è la nave". 
 L'organizzazione dell'evento a Mar del Plata - 400 km a sud di Buenos Aires e capitale turistica del paese, stracolma di turisti in questa estate australe - è stata affidata agli organizzatori del Bicentenario argentino, con la chiara intenzione di conferire un carattere epico all'evento e rilanciare l'immagine di Fernandez de Kirchner. In questi giorni la presidente peronista è stata al centro di una polemica con Ricardo Darin, attore mondialmente noto per la sua parteciazione ne "Il segreto dei suoi occhi" - Oscar 2010 come miglior film straniero -. In una intervista Darin si é interrogato sull'origine del patrimonio milionario dei Kirchener e ha criticato la polarizzazione del dibattito politico nel paese, sostenendo che per la maggioranza "se non sei d'accordo, sei un figlio di puttana".  
 La presidenta ha risposto alle dichiarazioni con una serie di messaggi al veleno sulle reti sociali, ricordando che 10 anni fa Darin è stato coinvolto in una inchiesta per l'importazione irregolare di una automobile. Così facendo ha però rilanciato la polemica: secondo Juan José Campanella, il regista del "Segreto dei suoi occhi", "il messaggio è chiaro, se ti metti a criticare ti massacriamo, così nessuno oserà più farlo". (ANSA).   
