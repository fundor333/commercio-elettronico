#titolo Il Comitato Economico e Sociale - L'ABC dell'Europa - ANSA Europa
  Il  Comitato Economico e Sociale  (CESE) e' un organo consultivo con sede a Bruxelles nato nel 1957 con il compito di fornire una consulenza qualificata alle maggiori istituzioni dell'UE: Commissione, Consiglio e Parlamento. Il Cese elabora pareri tecnici sulle proposte di leggi europee e, inoltre, puo' prendere l'iniziativa di lanciare degli studi su altre problematiche che a suo giudizio meritano una riflessione. 
   
 Uno dei compiti principali del Cese è servire da ponte tra le istituzioni dell'UE e la cosiddetta “società civile organizzata”, sindacati, impresari, associazioni di categoria.  In sostanza funziona come una cinghia di trasmissione, che permette di far presente le necessita' ed i punti di vista dei “consumatori” delle politiche comunitarie a chi gestisce il processo decisionale nell’Ue. Questo meccanismo aiuta, inoltre, a rafforzare il ruolo delle organizzazioni della società civile stabilendo un dialogo strutturato con queste negli Stati membri dell'UE e in altri paesi del mondo. 
   
 I membri del Cese sono divisi in tre gruppi: Datori di lavoro, Lavoratori e Attività diverse (agricoltori, consumatori, ambientalisti, associazioni delle famiglie, Ong). Il numero dei membri nazionali varia a seconda del peso demografico di ogni Stato membro, dai 24 dei Paesi grandi ai 5 di Malta.  
