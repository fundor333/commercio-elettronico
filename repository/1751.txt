#titolo Offida: i musei - In Viaggio
  Offida è ricca di musei. Il più importante è il  museo archeologico "G. Allevi" , all’interno del  palazzo ottocentesco De Castellotti  – Pagnanelli, vero e proprio polo culturale. Da quindici anni ospita anche il famosissimo  museo del Merletto a Tombolo , il  museo delle Tradizioni Popolari  e la  Pinacoteca comunale . Fu fondato durante le campagne di scavo della seconda metà dell’800 dell’archeologo Guglielmo Allevi, cui deve il nome. Inizialmente fu allestito in una corsia dell’ex convento di S.Agostino e fin da subito diventò la principale collezione archeologica privata della provincia.  
Alla morte di Allevi il Comune lo acquistò ma imballò tutti i reperti poiché il locale diventò una scuola. Solo vent’anni dopo vennero catalogati in due sale del Comune e i gruppi Archeologici d’Italia si occuparono di riallestire il museo. Per il centenario della morte dell’archeologo, fu fornito un nuovo apparato didattico e, nel 1998, il museo trovò la sua sede attuale, con nuove vetrine e spazi. I reperti andati perduti sono oltre la metà ma per fortuna è conservato quasi intatto il nucleo fondamentale della " Officina litica ", delle due importanti necropoli Picene di Offida e Spinetoli, assieme alla decorazione fittile templare di epoca repubblicana attribuita al leggendario " Tempio dell’OPHYS ".  
La Pinacoteca invece contiene alcuni ritratti del XIX secolo donati da padre Andrea Cipolletti all’Amministrazione Comunale: si tratta di lavori di  Vincenzo Milione  che rappresentano monsignori ed ecclesiastici offidani di varie epoche storiche. Il vanto della Pinacoteca sono però l’opera di  Pietro Alemanno , artista quattrocentesco, dal titolo “S. Lucia”, e l’"Allegoria dei tre Regni" del 1589, ad opera di Simone De Magistris da Caldarola: quest’ultima è particolarmente suggestiva, con la  schiera di angeli in adorazione a reggere il monogramma dorato del Cristo.  
Ma il museo più tipico di Offida è quello del  merletto a tombolo , un’arte che qui si tramanda in linea femminile da oltre cinque secoli. In mostra i tomboli, cioè un rullo lungo circa 30 centimetri e dal diametro di 20 centimetri, le prebende, cioè i reggitomboli a tre piedi, i fili, gli spillini di ottone argentato e parecchie coppie di fuselli. Le prime testimonianze dell'uso del tombolo a fuselli risalgono al Cinquecento ma alcuni dipinti ci fanno ritenere che l’attività fosse antecedente. Di sicuro nel 1600 il merletto offidano era già noto ovunque. 
La prima scuola di merletto viene aperta nel 1910 e nel 1950 si inaugura la prima esposizione del Merletto a Tombolo Offidano. Infine, il museo delle Tradizioni Popolari: istituito a scopo didattico nel 1986 come " Museo della civiltà contadina ed artigiana ", l’originario laboratorio dello scultore offidano Aldo Sergiacomi (XX secolo) è stato ampliato con altre stanze e recentemente restaurato dalla signora Licia Antimiani, vedova dello scultore.  
