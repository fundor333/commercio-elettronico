#titolo Annunziata-Alfano: Rai 'No insulti, rammarico' - Politica
"Mi dispiace molto per l'episodio della trasmissione 'In 1/2 ora'. Fatte salve tutte le opinioni, nei programmi Rai nessuno deve sentirsi insultato o ospite sgradito. Anche a nome della Presidente Tarantola esprimo rammarico per quanto accaduto". Lo dichiara il direttore generale Rai, Luigi Gubitosi. "Sono cose che non dovrebbero accadere - afferma inoltre il dg - a nessun conduttore e stupisce che sia successo ad una giornalista esperta come Lucia Annunziata". L'episodio dovrebbe essere oggetto nel tardo pomeriggio di un confronto in conference call tra Gubitosi, la giornalista e il direttore di Rai3, Andrea Vianello. 
  Lite in diretta tra il segretario del Pdl Angelino Alfano e la conduttrice di 'In 1/2 ora' Lucia Annunziata, su Rai 3. "Voi siete impresentabili", ha detto la conduttrice. "Con quale autorità si permette di dire questo a chi ha ottenuto così tanti voti dagli italiani?. Lei ha detto una cosa pesante ma soprattutto ingiusta", ha risposto Alfano alla Annunziata che lo accusava di aver manifestato di fronte alla porta della Boccassini "in modo minaccioso". "Mi scuso per il mio giudizio molto franco ma ognuno deve prendersi le proprie responsabilità", ha insitito la Annunziata. "E io confermo che voi della sinistra avete disprezzo per il popolo italiano, perché non si insulta così chi ha preso tanti voti dal popolo italiano", ha ribadito il segretario Pdl.  
