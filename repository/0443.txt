#titolo Ritorno in Birmania - In Viaggio
  (di Ida Bini) 
 E’ lento e macchinoso il processo di democrazia della Birmania dopo la vittoria elettorale dello scorso aprile di Aung San Suu Kyi, storica leader dell’opposizione e premio Nobel per la pace. Il Paese sudorientale, ribattezzato nel 1989 Myanmar dalla giunta militare centrale, è rimasto per decenni sotto il regime in assoluto isolamento e ancora oggi vive una forte vulnerabilità economica e tensioni tra i diversi gruppi etnici. 
 Tuttavia sono inequivocabili i segnali di apertura, anche solo per chi entra nel Paese come visitatore con minori difficoltà burocratiche e servizi più adeguati, ed è in costante aumento l’interesse verso questa bellissima destinazione da parte dei turisti, attratti dalla sua affascinante storia, dall’inconfondibile architettura orientale e dalla natura incontaminata. Anche gli italiani scelgono la Birmania come meta esotica e culturale, mentre si intensificano i rapporti politici ed economici, soprattutto dopo il recente incontro tra il premier Mario Monti e il presidente Thein Sein, che ha assegnato all’Italia il ruolo di interlocutore privilegiato in Europa. 
 La Birmania è un luogo incantevole, fatto di paesaggi rurali, templi e rituali buddisti, di montagne, spiagge e fiumi incontaminati – il più imponente è l’Ayeyarwady, preziosissima arteria idrica vitale – che vanno dai confini con la Thailandia fino alle vette dell’Himalaya nello Stato dei Chin. Il primo contatto con il Paese è a Yangon, conosciuta anche come Rangoon, ex capitale birmana fino al 2005, metropoli caotica dove si trova l’aeroporto internazionale. 
 Grandi viali alberati portano in centro dove negli stretti vicoli si affollano mercatini e case coloniali di colore verde e rosa e dove convivono etnie di ogni provenienza. Fuori dal centro colpisce la scintillante pagoda Shwedagon, che domina la città dalla collina di Singuttara. Lo stupa, monumento buddista alto 98 metri e circondato da statue, santuari e padiglioni, brilla anche da lontano perché è dorato e sopra la cupola sono incastonati più di 4mila diamanti. Prima di lasciare la capitale è bene fare un salto al Bogyoke Aung San Market e perdersi tra botteghe e gallerie d’arte per ottimi acquisti di artigianato locale 
  A meno di due ore, in direzione est, si viaggia fino alla città di Bago, famosa per la pagoda Kyaik Pun Paya con quattro statue di Buddha alte 30 metri, disposte l’una contro l’altra. Ancor più affascinante e scintillante è la roccia d’oro di Kyaiktiyo, raggiungibile dopo altre tre ore di automobile: è una grande roccia dorata sospesa, misteriosamente in bilico su un dirupo, sulla cui sommità sorge uno stupa di sette metri dove secondo un’antica leggenda si trova un capello di Buddha; anzi, secondo i credenti il masso è tenuto in equilibrio proprio dal divino capello. 
 Misteri e leggende pullulano in tutto la Birmania e pare che ancora oggi, così come avveniva nell’antichità, il parere di astrologi e indovini sia rilevante per le sorti politiche e sociali del Paese. La stessa nuova capitale Nay Pyi Daw pare sia stata scelta dall’astrologo di fiducia del generale Than Shwe che la preferì a Yangon, forse semplicemente perché cuore geografico e strategico del Paese.   A nord della capitale si raggiunge il lago Inle, una delle meraviglie naturali della Birmania, sulle cui acque si affacciano 17 villaggi costruiti su palafitte, famosi anche per gli orti galleggianti dove si coltivano fiori e ortaggi e dove ci si sposta solo su leggere imbarcazioni tra i villaggi e i templi, anch’essi costruiti su palafitte di legno. Sempre in direzione nord si arriva nell’Olimpo birmano: Monte Popa, un vulcano spento dove per la popolazione risiedono gli spiriti del bene e del male. 
 A piedi scalzi, in penitenza, si raggiunge il tempio che sorge in cima al sacro monte. Molto più a nord si arriva a Bagan, culla dei re birmani di fede buddista e città spettacolare, che il noto scrittore e giornalista Tiziano Terzani, grande conoscitore del Sudest asiatico, definì “uno di quei luoghi dinanzi al quale uno si sente fiero di appartenere alla razza umana”. Dei 13mila templi con le caratteristiche pagode d’oro, costruite in stili diversi tra il X e il XIII secolo, oggi se ne contano più di 2mila, sparsi in 40 chilometri tra edifici religiosi e civili. Le visite alle singole pagode si fanno tra folle di bambini incuriositi che mendicano soldi e caramelle o che vendono piccole creazioni artigianali. In molti templi è impossibile entrare ma è piacevole salire sulle loro torri, da dove si gode un paesaggio spettacolare e mistico sulla piana erbosa.  Proseguendo in direzione nordest si raggiunge Mandalay, l’ultima capitale prima della colonizzazione inglese, culla della cultura buddista. La città è ricca di monumenti, tra cui la pagoda di Kuthodaw, che custodisce il libro più grande del mondo: all’interno di ogni piccola pagoda che compone il complesso è custodita una pagina in marmo dell’enorme libro. 
 La collina di Mandalay, raggiungibile a piedi lungo una delle scalinate a spirale, fiancheggiate da templi e santuari, offre una bellissima vista sul fiume e sui monumenti cittadini. Se invece da Bagan si viaggia verso ovest si arriva alla costa selvaggia di Mrauk U, nello Stato dell’Arakhan, dove per secoli hanno regnato dinastie di grandi conquistatori e uomini di cultura che hanno lasciato tracce importanti nei numerosi templi votivi. 
 LINK +INFORMAZIONI UTILI  ANSA > In viaggio > Asia > Ritorno in Birmania 
    
