#titolo Team in campo: giovani per Bersani, donne per Renzi - Politica
di Cristina Ferrulli 
 Sei volti, due strategie diverse. E' il giorno dei team per i principali sfidanti alle primarie: Pier Luigi Bersani ha presentato la squadra del suo comitato, un mix di giovinezza e militanza politica a sinistra. Matteo Renzi, dal canto suo, invia un 'in bocca al lupo' e svela le tre donne che coordineranno i comitati, giovani, manco a dirlo per il rottamatore, e piu' vicine alla societa' civile che alla politica. Grandi manovre che non spaventano il segretario, per il quale nel Pd ''ora c'e' un caos creativo'', che, pero', nonostante i timori di alcuni, non portano un calo di consensi nei sondaggi. 
 Stufo di essere additato dal rivale come il 'dinosauro' sostenuto dall'apparato di partito, Bersani ha scelto Roberto Speranza, 33 anni ma gia' segretario regionale della Basilicata, Alessandra Moretti, 39 anni vicesindaco di Vicenza, e Tommaso Giuntella, 28 anni, come organizzatori della sua campagna per la premiership visto che, chiarisce, ''durante le primarie, saro' molto impegnato a fare il segretario'' anche a rischio di combattere ''con le mani legate'' visto il ruolo anche di garanzia delle varie anime del partito. 
 Il segretario Pd resta convinto, nonostante i molti dubbi tra i big del partito, che le primarie daranno un valore aggiunto ai democratici, serviranno a ''riconciliare la politica e la societa'' contro l'ondata di antipolitica. Certo, ammette, un po' di confusione, ''caos creativo'' come lo chiama, al momento c'e', tra annunci di candidature e messaggi non sempre uniformi, ma nessun calo di consensi. Anzi, alla fine ''le primarie saranno un traino'' per i voti. 
 Anche i sostenitori di Matteo Renzi negano la lettura paventata oggi da Giuseppe Fioroni, per il quale da quando e' iniziata la sfida all'ok corral, il Pd ha perso punti. Ne' sembra un problema il rischio, ancor piu' grave, minacciato dallo stesso Fioroni, che ''con i programmi conflittuali di Renzi e Vendola si perdono le elezioni''. Per evitare 'danni collaterali', sia Bersani sia Renzi mantengono il fair play reciproco ma muovono, eccome, le rispettive macchine. La risposta del sindaco alla squadra di Bersani ha il volto di tre giovani donne: Simona Bonafe', 39 anni assessore a Scandicci, Sara Biagiotti, 42 anni commercialista e consigliere provinciale sempre a Firenze, e Maria Elena Boschi, 31 anni e avvocato. 
 Ma, al di la' delle parole dei leader, e' scontro sulle regole, in particolare sull'albo degli elettori, e sullo schieramento in campo delle truppe del partito. ''Schedare chi vota e' da regime comunista'', va giu' duro il coordinatore della campagna di Matteo Renzi, Roberto Reggi, contrario all'ipotesi, promossa dai sostenitori di Bersani, di far registrare chi andra' ai gazebo anche per evitare l'inquinamento da parte di elettori del Pdl. In vista della 'caccia ai voti', i renziani denunciano poi la riunione pro-Bersani del segretario regionale dell'Emilia Stefano Bonaccini con i segretari provinciali perche' ''e' inaccettabile utilizzare un ruolo per organizzare la campagna del segretario''. ''Le strutture del partito devono essere neutrali ma ognuno puo' dire la sua'', li difende il segretario, che punta molto sull'appoggio di dirigenti e militanti sui territori.  
