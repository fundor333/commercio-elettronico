#titolo Libri: 'In barca con il codice',guida alla normativa nautica - Libri - Mare
  (ANSA) - ROMA, 07 LUG - Per non perdersi nel mare della normativa nautica, e' disponibile la nuova edizione di 'In barca con il Codice', l'opera in tre volumi del Comandante Christian Signorelli, edita da Edisport. 
L'opera presenta il codice della navigazione con annotazioni e appunti, completo del regolamento di attuazione e delle domande piu' frequenti. Uno strumento per navigare informati, in sicurezza e nel rispetto della legge, che offre una panoramica a professionisti del settore e diportisti su quanto l'ordinamento giuridico nautico prevede: dalla costruzione all'uso commerciale delle imbarcazioni, dalla sicurezza in navigazione alle patenti. 
L'autore, Christian Signorelli, classe 1958, diploma all'Istituto Nautico e laurea in Economia aziendale e gestionale, intraprende la carriera di Ufficiale della Marina Mercantile e raggiunge i massimi gradi, navigando su navi passeggeri e super petroliere. La grande passione per la nautica lo spinge ad aprire una Scuola Nautica e agenzia in provincia di Venezia. Fonda anche la societa' Udicer/Nautitest, Organismo Notificato alla Comunita' europea per la marcatura CE di unita' da diporto e per le visite di sicurezza.(ANSA).  
