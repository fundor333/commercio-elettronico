#titolo Cina - Elezioni 2013
Armani, Baggio e Pizza. Vale a dire moda, calcio e "stile di vita". Queste le ''eccellenze'' per le quali l'Italia e' conosciuta, e amata in Cina. Un numero sempre crescente di cinesi visita il nostro Paese - anche grazie alla semplificazione delle procedure per il rilascio di visti - per godersi le sue bellezze artistiche, per gustare i suoi cibi e i suoi vini, per fare shopping nelle vie eleganti di Milano e di Roma. In Cina, dove la pizza e il caffe' hanno sfondato da tempo, la pasta e il vino sono in netta crescita nelle preferenze della nuova classe media, che si affaccia con entusiasmo sul mercato internazionale grazie anche alla crescita del valore dello yuan - che negli ultimi cinque anni e' stata di circa il 30 per cento. 
 Nei nuovi centri commerciali che continuano ad aprire a ciclo continuo - non solo nelle metropoli come Pechino e Shanghai ma sempre piu' nelle citta' di ''seconda fascia'' come Chengdu e Chonqing, nel sudovest del Paese - i "brand" italiani sono tra i piu' riconoscibili e apprezzati. Per quanto riguarda il calcio, il nostro campionato di serie A e' seguito da oltre due decenni dalle redazioni sportive della stampa e della televisione. Nomi come quelli di Roberto Baggio, Andrea Pirlo, Francesco Totti sono conosciuti da tutti gli appassionati cinesi di calcio, che seguono con attenzione sia il campionato che la nostra Nazionale. L' amore dei cinesi per il calcio italiano e' stato rafforzato dall' arrivo in Cina di Marcello Lippi, che dall' anno scorso guida con successo l' Evergrande di Guangzhou.  Si parla meno, molto meno di politica. In un recente commento sulle elezioni, l' agenzia Nuova Cina ha scritto che il leader del Partito Democratico Pierluigi Bersani ''potrebbe essere costretto a scegliere'' tra l' alleanza con Sinistra Ecologia e Liberta' di Vendola e quella con il capo del governo uscente Mario Monti. 
 L' articolista, in un commento datato da Roma e diffuso dall' agenzia il 14 febbraio, conclude citando degli esperti secondo i quali la coalizione Bersani-Monti ''avra' la maggioranza in entrambe le Camere''. Nuova Cina riconosce la rimonta operata nelle ultime settimane dall' ex-presidente del consiglio Silvio Berlusconi, che viene definito un personaggio che ''polarizza'' la politica italiana, dividendo i cittadini tra i pro e i contro il leader del Popolo delle Liberta'. Nessuno commento da parte del governo, che ci tiene a sottolineare la sua politica di ''non interferenza'' negli ''affari interni'' degli altri Paesi e che mantiene contatti con esponenti di tutte le tendenze politiche.  
