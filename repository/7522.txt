#titolo Wine Resort, la Toscana punta sul lusso - Sapori - In Viaggio
  Turismo e vino, un connubio che non poteva non avere la Toscana tra le sue location d’eccellenza. La Toscana è oggi una delle migliori destinazioni in Europa  per milioni di amanti del vino di tutto il mondo. Un primato, quello toscano, che poggia le basi su un’offerta enologica di altissimo livello, a cui fa da contraltare un sistema ricettivo di assoluto pregio, che trova nei suoi Wine Resort la sua vera eccellenza. 

 Sono 65 i Wine Resort presenti sul territorio regionale, come risulta da una recente mappatura realizzata dal Centro Studi Turistici su commissione di Toscana Promozione. Di questi ben 15 rientrano a pieno titolo nella categoria extra lusso mentre gli altri 50 in quella lusso. Fascia alta di un fenomeno, quello del turismo del vino, che secondo i dati divulgati in occasione dell’ultima edizione dell’International Wine Tourism Conference vale oggi, in Italia, ben cinque miliardi di euro. I flussi turistici, nell’87% dei casi, provengono dall’estero e principalmente: il 20% dalla Germania, l’8% dagli Stati Uniti e un 2% da Paesi orientali. Numeri già significativi ma che, secondo gli esperti, rappresentano solo il 20% delle potenzialità di questo segmento d’offerta.  Tra le destinazioni più esclusive del turismo del vino toscano e italiano: Castello di Vicchiomaggio, Il Borro, Castello Banfi, Tenimenti d’Alessandro, Fattoria del Cerro, Borgo San Felice, Castello del Terriccio, Castiglion del Bosco e Azienda Agricola Dievole.  
