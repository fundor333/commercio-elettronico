#titolo Le montagne più alte e fragili del mondo - Primopiano Ragazzi
  Che cosa significa la parola 'clima'? Che cosa sono i cambiamenti climatici e il riscaldamento globale? Come agiscono queste cose sulla nostra vita, sugli animali, le piante e sulle montagne? Le risposte a queste domande sono i disegni coloratissimi fatti dai ragazzi delle scuole della Valle del Khumbu, in Nepal. 
Sono disegni che raccontano come stanno cambiando le montagne piu' alte del mondo, realizzati nell'ambito del progetto Share promosso dal Comitato Ev-K2-Cnr per studiare il clima dal laboratorio 'Piramide' che si trova sull'Everest e in collaborazione con il progetto Abc del Programma per l'Ambiente delle Nazioni Unite. I disegni ora sono esposti in Italia, a Roma, nello ''Spazio Europa'' della Rappresentanza in Italia della Commissione Europea.  
Grazie a questa iniziativa, i ragazzi dei villaggi nepalesi hanno imparato che uno dei luoghi più importanti per lo studio del clima e dell'ambiente si trova proprio vicino a casa loro, nel Khumbu. Hanno imparato che le montagne sono fonte di acqua e di vita per milioni di persone e sono preziose sentinelle dei cambiamenti climatici: un luogo ideale per studiare l'ambiente.  
