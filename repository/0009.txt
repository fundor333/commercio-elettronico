#titolo Il Grande racconto delle stelle - Libri - Scienza&Tecnica
  Le stelle viste attraverso la pittura e la scultura, la letteratura, la poesia, la musica: e' il viaggio affascinante proposto da Piero Boitani nel libro ''Il grande racconto delle stelle'' (il Mulino, 780 pagine, 65,00 euro).  
''Non è un libro di astronomia, o di storia della medesima. E' un libro che vuole esplorare e presentare l'immagine che l'umanità si è costruita delle stelle attraverso il tempo''  
E' un viaggio attraverso le epoche, dalle pitture rupestri  delle grotte francesi di Lescaux, che ''alcuni astroarcheologi moderni propongono di considerare come mappe stellari dell'universo paleolitico'', all'immagine del cielo dei poeti persiani e indiani, ai cieli stellati dipinti da Van Gogh. Scienza e arte di oriente e Occidente si incontrano di frequente in questo racconto affascinante, capace di passare con disinvoltura dalle sculture di Henry Moore ai Principia mathematica di Isaac Newton, dagli osservatori degli Inca al Canto delle stelle degli sciamani, fino ai romanzi di Joyce e di Italo Calvino, all'articolo scritto da Primo Levi alla vigilia della prima missione umana sulla Luna.   
Più che un percorso storico, è un intreccio di immagini alla ricerca di quella che Boitani definisce una ''poesia cosmica''. L'obiettivo ultimo, scrive ancora l'autore, e' riuscire a ''trasmettere al lettore l'entusiasmo (o il terrore) che poeti, narratori, pittori e compositori di tutte le epoche e di tutti i continenti hanno mostrato nei confronti degli astri''.  
Sebbene i 27 capitoli del libro si susseguano secondo una progressione storica, ognuno di essi racconta una storia compiuta: ''sono organizzati come unità a sè stanti - scrive Boitani - all'interno di una sequenza grosso modo cronologico-tematica''.    
E' grande anche l'attenzione alle immagini: in tutto 250, organizzate in 108 pagine. Sono parte integrante di una narrazione capace di spaziare attraverso le epoche e i diversi linguaggi dell'arte alla ricerca del bello e del senso di stupore che le stelle e i pianeti hanno da sempre suscitato nell'uomo.  
