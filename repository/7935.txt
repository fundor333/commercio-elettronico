#titolo 'Marinai leggendari' del velista francese Loick Peyron - Libri - Mare
      (ANSA) - ROMA, 12 FEB - Marins de légende (Marinai leggendari) della casa editrice francese Flammarion, è una raccolta di 11 racconti del navigatore e velista francese Loick Peyron, che ripercorre le avventure di uomini leggendari che hanno navigato negli oceani, incuranti del pericolo e con l’unico obiettivo di portare a termine le loro spedizioni. Uomini innamorati del mare, che hanno ascoltato solo il loro cuore per realizzare le loro nuove scoperte. 
     Loïck Peyron invita il lettore ad un viaggio nei mari del mondo attraverso i racconti eroici degli stessi personaggi, a bordo del Victory dell’ammiraglio Nelson, con le manovre di Ella Maillart alla scoperta delle isole del Mediterraneo, o a ritrovare il Pen Duick di Éric Tabarly. 
     Loïck Peyron vive da sempre con gli occhi puntati sull’oceano. E’ tra i velisti più conosciuti al mondo per le sue imprese come skipper: più di quaranta traversate atlantiche, di cui una quindicina in solitaria, quattro giri del mondo e cinque titoli di campione del mondo sui multiscafi.  Ha pubblicato altri libri con l’editore Flammarion, tra cui Pirati leggendari, La leggenda del mare e Navigare per i mari del mondo. (ANSA).  
