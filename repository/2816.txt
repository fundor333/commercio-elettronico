#titolo 4 aprile 2011 - Lo spot con cui Obama si ricandida/VIDEO - Associate
NEW  YORK, 4 APRILE  - Un video per lanciare la sua candidatura per le elezioni 2012: 'Tutto  comincia da noi', cioè dalla gente comune che racconta perché sosterrà  di nuovo il presidente nero. Alice del Michigan, Ed della North  Carolina, Gladys del Nevada e tanti altri americani, raccontano  direttamente con la loro voce le proprie speranze, i dubbi e le  esperienze di tutti i giorni. Parte cosi', con un video dal titolo '  Tutto comincia da noi', l'attesissima campagna presidenziale Obama 2012.  Postato di prima mattina sul sito barackobama.com, e rilanciato via  mail ai milioni di fan registrati on-line, questo breve video di 2  minuti e 9 secondi da qualche ora e' il piu' analizzato d'America. 
 Nessun solenne messaggio alla nazione, magari davanti a uno scrittoio,  con dietro la bandiera. Barack Obama anche stavolta punta tutto sulla  sua gente, mostrando i loro luoghi di vita e di lavoro. Il messaggio e'  lo stesso del 2008: la chiave del successo di Barack sara' ancora la  partecipazione popolare, il coinvolgimento di tutti. In questo primo  assaggio della propaganda che accompagnera' l'America nei prossimi mesi,  Obama si limita a scrivere una breve nota di accompagnamento al video,  quasi una didascalia. ''La politica in cui crediamo - esordisce Obama -  non comincia con costosissimi spot tv o altre stravaganze, ma da te,  dalla gente che organizza il porta a porta, parla con i vicini, con i  colleghi di lavoro. Ed e' questa il tipo di campagna che intendiamo  mettere in piedi''. Poi, dopo aver ammesso che i cambi promessi ''non  vengono mai velocemente o facilmente come si vorrebbe'', chiama tutti a  ''combattere per i progressi'' che la sua amministrazione ''ha compiuto  in questi anni''. 
  
