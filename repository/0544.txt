#titolo Volvo, al debutto la nuova tuttofare V40 Cross Country - Prove  e Novit√† - Motori
  ROMA - Nel 1997 era arrivata la V70 Cross Country. A 15 anni di distanza Volvo lancia ora la V40 Cross Country che porta il concetto di auto ''tuttofare'' nel segmento C Premium. Sara' una delle novita' Volvo al prossimo Salone di Parigi. ''E' un'automobile studiata per coloro che vogliono aggiungere un pizzico di avventura alla vita di tutti i giorni. 
Quando ci si vuole staccare dalla routine cittadina - spiega Lex Kerssemakers, vicepresidente product strategy & vehicle line management di Volvo Car Corporation -  V4 Cross Country e' in grado di avvicinare l'utente all'avventura, portando attrezzature e passeggeri alla destinazione prescelta ma  lasciando loro la sfida della scalata finale''.     Nella nuova versione Cross Country il sedile di guida e' posizionato 40 mm piu' in alto rispetto alla versione standard della V40. Molti elementi nel design esaltano il carattere e la destinazione della Cross Country, dalle ruote in lega con misure fino a 19 pollici al frontale con paraurti scuro a contrasto, griglia anteriore a nido d'ape e fari DLR diurni verticali. 
Specifici anche i sottoporta a contrasto, i paraurti posteriori con piastra di protezione integrata e la cornice anodizzata di colore nero lucido che corre intorno alla vetratura. La V40 Cross Country vanta caratteristiche dinamiche di spicco con la trazione integrale disponibile sull'unita' T5 turbo a benzina per permettere di muoversi con sicurezza su tutti i tipi di terreni e in qualunque condizione climatica. Questo motore cinque cilindri 2.5 ha una potenza di 254 Cv ed eroga 400 Nm di coppia, di cui 40 erogati in overboost. L'unita' e' abbinata a una trasmissione automatica e garantisce un'accelerazione da 0 a 100 km/h in 6,1 secondi. Il consumo di carburante e' pari a 7,8 l/100 km. La gamma della V40 Cross Country comprende inoltre il propulsore GTDi 1.6 con potenza di 180 Cv e coppia massima pari a 270 Nm, inclusi 30 Nm di overboost. Il consumo di carburante e' pari a 5,5 l/100 km, che corrisponde a un livello di emissioni di CO2 di 129 g/km.     La versione T5 viene fornita con cambio automatico a sei velocita', mentre l'unita' T4 puo' essere abbinata alla trasmissione automatica Powershift a sei velocita' o al cambio manuale a sei rapporti. Prevista anche l'unita' D4 turbodiesel 2.0 da cinque cilindri che e' stata ottimizzata per garantire un piacere di guida all'insegna dell'efficienza dei consumi. Il propulsore eroga 177 Cv di potenza e 400 Nm di coppia su un'ampia gamma di regimi, accelerando da 0 a 100 km/h in 8,3 secondi in abbinamento al cambio automatico (8,6 secondi con il cambio manuale). I consumi e le emissioni di CO2 sono pari a 4,4 l/100 km e 117 g/km. E' inoltre disponibile il propulsore D3 con cilindrata di 2.0 litri, in grado di erogare 150 Cv e 350 Nm di coppia. La V40 Cross Country sara' prodotta presso lo stabilimento di Ghent, in Belgio, con avvio delle linee nel prossimo mese di novembre.  
