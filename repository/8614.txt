#titolo Guardia costiera 'salva' due velisti italiani in Atlantico  - Nautica e Sport - Mare
   (ANSA) - ROMA, 27 GEN - Salvi due velisti italiani in "panne" in pieno Atlantico, grazie all'intervento della Guardia Costiera italiana. La centrale operativa, infatti, ieri ha raccolto la richiesta di aiuto di velisti alla deriva al centro dell'oceano. Il veneziano  Luca Tosi  e lo svizzero  Andrea Rossi , a bordo del catamarano  "Jrata" , erano impegnati nel tentativo di battere il record della traversata  Dakar-Guadalupe  quando la loro imbarcazione ha subito la rottura di entrambi i timoni di bordo. 
 La Centrale operativa del Comando generale della guardia costiera di Roma, tramite il sistema satellitare LRT (Long Range Tracking), è riuscita ad individuare un mercantile in navigazione nelle vicinanze e a dirottarlo in soccorso dei velisti in difficoltà, previo accordi con le autorità delle Antille, territorialmente competenti al coordinamento dei soccorsi. 
 La petroliera  Genmar Argus , battente bandiera delle isole Marshall, dopo aver raggiunto il catamarano, questo pomeriggio ha provveduto a trarre in salvo i due naufraghi, che risultano entrambe in buone condizioni di salute. Al momento dell'avaria l'imbarcazione si trovava a circa 1.000 miglia ad ovest di Capo verde. 
 ùI velisti sono rimasti per tutto il tempo in contatto con la Centrale operativa di Roma e con il proprio team a terra, grazie al supporto di un telefono satellitare, lo stesso che ha permesso di lanciare la richiesta di aiuto. Attualmente sono diretti in Costa D'Avorio, porto di destinazione del mercantile, dove giungeranno presumibilmente il 2 febbraio. (ANSA). VN/  
