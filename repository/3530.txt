#titolo Autovie Venete: Terpin, a disposizione di M5S su 3/a corsia - Autovie Venete
     (ANSA) - PALMANOVA (UDINE), 28 FEB - Il presidente di Autovie
Venete, Emilio Terpin, si dice ''a disposizione per spiegare nei
dettagli, in termini dialettici e costruttivi, perche' la terza
corsia della A4 e' un'opera necessaria e quali sono i benefici
attesi non solo per il Friuli Venezia Giulia e il Veneto ma per
tutto il Paese''.    Lo afferma in una nota, commentando le critiche al progetto
da parte in particolare del Movimento 5 Stelle. ''In questi
momenti di crisi - prosegue Terpin - e' comprensibile che chi
non conosce a fondo i progetti in corso e soprattutto le loro
ricadute positive sul territorio, sia in termini occupazionali,
sia di sviluppo, si lasci prendere dall'emotivita' e chieda di
investire le risorse in altri settori''. Ricordando che ''solo
la lungimiranza dei politici e degli amministratori che hanno
avuto il coraggio di andare controcorrente abbia permesso di
ottenere risultati inimmaginabili'', Terpin ribadisce la
''determinazione della Concessionaria, come da mandato ricevuto,
a perseguire l'obiettivo. Certo, e' un impegno pesante, perche'
si tratta di un'opera dal costo notevole, ma nulla si ottiene
senza sacrifici. Noi stiamo lavorando per affinare il
finanziamento con un'attenzione quasi maniacale ai dettagli. Il
presidente Tondo non ha mai detto 'facciamo' tout court, ha
sempre detto 'con senso di responsabilita''. Noi stiamo
trattando e a lungo - conclude - proprio perche' l'impegno sia
un sacrificio ma sostenibile''. (ANSA).
