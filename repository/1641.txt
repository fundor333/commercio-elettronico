#titolo Design: un secolo di storia di Poltrona Frau in un museo - Notiziario Design
     (ANSA) - TOLENTINO (MACERATA), 6 MAR - Un museo per celebrare
cent'anni di storia: nasce a Tolentino il Poltrona Frau Museum,
cinque sezioni (una per ogni ventennio) dove pezzi originali del
marchio di arredamento marchigiano sono inseriti in
ambientazioni che richiamano il gusto dell'epoca, corredate da
documenti e cataloghi.    L'allestimento e' stato progettato da Michele De Lucchi per
raccontare la storia delle poltrone-icona dell'azienda, fondata
a Torino da Renzo Frau nel 1912, poi rilevata dalla famiglia
Moschini e trasferita a Tolentino, nel cuore del distretto
marchigiano della pelletteria, nel 1963.    Dentro ''torri'' di tela grezza semitrasparente si susseguono
i modelli piu' famosi dell'azienda: dalla '1919' al divanetto
capitonne' 'Chester', dalla 'Vanity Fair' ai lavori di designer
del calibro di Gio' Ponti e Castigilioni dagli anni '60 in poi,
fino all'ultima nata Juliet, una poltrona a forma di fiore,
creata appositamente per il centenario dal giovane creativo
inglese Benjamin Hubert. 
   Una sezione del museo e' inoltre dedicata alla collaborazione
con le archistar (ad esempio Renzo Piano, Norman Foster,
Calatrava, Fuksas) e un'altra ancora al rapporto con il mondo
delle auto, degli yacht, degli aerei e dei treni. (ANSA).
