#titolo Tumori: singola seduta radioterapia allevia dolore terminali - Speciali ed Eventi - Salute e Benessere
  (ANSA) - ROMA, 18 NOV - Con una sola seduta di radioterapia e' possibile  tenere sotto controllo il dolore nei pazienti tumorali terminali, ma  solo pochi tra quelli che potrebbero beneficiare del trattamento vi  accede. Lo hanno ricordato gli esperti dell'Associazione Italiana di  Radioterapia Oncologica (Airo), durante una sessione del loro congresso  in corso a Roma dedicata ai risultati della Rete del Sollievo. 
"Nell'80% dei pazienti a causare il dolore sono le metastasi che  colpiscono le ossa - spiega Numa Cellini, copresidente del congresso - e  basta una sola seduta per ridurle a una dimensione tale per cui non  sollecitano piu' le fibre nervose. A differenza dei farmaci, che  eliminano solo il dolore, in questo caso si agisce sulla causa, senza  gli effetti collaterali dovuti ai farmaci oppioidi di cui si puo'  abbassare notevolmente la dose". 
La rete del Sollievo e' nata due anni fa e racchiude 67 centri che  riservano una parte dell'attivita' alla radioterapia palliativa,  permettendo la degenza del paziente insieme alle proprie famiglie per i  pochi giorni necessari al trattamento. 
Dalla fondazione sono stati curati circa 2200 pazienti, una cifra molto  bassa rispetto alle potenzialita': "Sono alcune decine di migliaia i  pazienti che trarrebbero giovamento da questa terapia - spiega Cellini -  a tenerli lontani sono in molti casi le liste di attesa, perche' si  preferisce usare le macchine per curare chi puo' guarire, ma anche il  fatto che questa possibilita' e' poco conosciuta rispetto ad altri  metodi palliativi".(ANSA).  
