#titolo Clamore a Londra, per Bbc matrice e' antisemita - Associate
  LONDRA, 22 NOV - Le immagini del pub ''Drunken Ship'', devastato dopo il raid notturno degli ultra' laziali, campeggiano su tutte le prime pagine dei siti inglesi. Ed e' la stessa Bbc, pur senza azzardare premature ipotesi nel mezzo di indagini e accertamenti della polizia italiana, a sottolineare come l'assalto ai tifosi del Tottenham potrebbe avere una matrice antisemita.    Il sospetto, non esplicitato, e' che le violenze da parte degli ultra' della Lazio, vicini all'estremismo di destra, siano riconducibili agli stretti legami tra gli Spurs e la comunita' ebraica di Londra. Una pessima immagine della Roma calcistica (gia' ribattezzata dal Daily Telegraph ''the stab city'', la citta' degli accoltellamenti), che gia' nel 2006 - ricorda prontamente il sito del tabloid Sun - era stato teatro di una pugnalata, proprio nello stesso pub, ad un tifosi inglese alla vigilia dell'incontro tra Roma e Middlesbrough.     Un'ampia e dettagliata ricostruzione dell'attacco - ''certamente organizzato'', come ha ammesso un portavoce del Campidoglio - appare anche sul sito del Daily Mail, con numerose fotografia di Campo dei Fiori, dove si trova il pub, descritto come ''l'epicentro della vita notturna'' della Capitale. Si e' fatto sentire anche il Tottenham, rimasto in contatto con le autorita' locali per tutta la notte, che ha confermato il ferimento di nove tifosi e tramite il suo sito ha rinnovato le raccomandazioni su come raggiungere questa sera lo stadio Olimpico, dove e' in programma la gara di Europa League. Massima prudenza e l'uso delle navette ufficiali: una lunga mail di consigli che apre il sito degli Spurs.  
