#titolo Msc e Unicef raccolgono 2 mln per bambini Brasile  - Crociere e Traghetti - Mare
  (ANSA) - ROMA, 2 GEN - Due milioni di euro a favore dei bambini di San Paolo e Rio de Janeiro. E' la cifra raccolta da  MSC Crociere  e  Unicef , dopo tre anni e mezzo di partnership, grazie al progetto  "Get on Board for Children" , nato per combattere la povertà e la disuguaglianza di bambini brasiliani meno fortunati, e garantire loro la possibilità di un'istruzione di qualità. 
 Gli ospiti di tutte le navi della flotta MSC Crociere, dal luglio del 2009, sono stati invitati a partecipare al progetto "Get on Board for Children" con una piccola donazione. Oltre 3.000 bambini e adolescenti possono oggi, grazie al progetto, frequentare la scuola con regolarità; oltre 130.000 bambini frequentano l'asilo nido e altri 1.000 hanno avuto la possibilità di terminare l'istruzione primaria nei tempi giusti dall'inizio del progetto. Il programma ha lo scopo di rendere queste comunità meno vulnerabili. 
 Il progetto ha anche contribuito a generare altri risultati importanti: il numero di persone che hanno ricevuto assistenza giornaliera a Rio de Janeiro è passato dal 22.6% del 2008 al 62.3% nel 2010, mentre la percentuale di donne che ha ricevuto assistenza prenatale a San Paolo è passata dal 73% nel 2008 al 77% nel 2011. Grazie al progetto, anche il numero dei centri sociali comunitari di San Paolo è cresciuto: dai 31 esistenti nel 2008 si è passati a 46 nel 2011. Il tasso di omicidi degli adolescenti a Rio de Janeiro è sceso, per ogni 100.000 abitanti, da 38 nel 2008 a 30.9 nel 2010. La partnership tra MSC Crociere e Unicef e il progetto "Get on board for children" continuerà anche nel 2013. (ANSA).  
