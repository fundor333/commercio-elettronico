#titolo Telethon 'sbarca' a Washington per ricordare Nobel Dulbecco - Sanit√† - Salute e Benessere
     (ANSA) - ROMA, 20 FEB - Telethon 'sbarca' a Washington per
ricordare il premio nobel Renato Dulbecco. L'Ambasciata italiana
negli Usa, in collaborazione con la Fondazione Telethon e
l'American Society for Cell Biology, rende infatti omaggio oggi
al grande biologo e medico italiano insignito del premio Nobel
per la medicina nel 1975, a un anno esatto dalla sua scomparsa. L'evento, sottolinea Telethon in una nota, si svolge nel quadro
dell'Anno della Cultura Italiana negli Stati Uniti, iniziativa
che gode dell'Alto Patronato del Presidente della Repubblica
Giorgio Napolitano.    Tra i relatori all'evento Francesca Pasinelli, direttore
generale della Fondazione Telethon, che ripercorre le tappe piu'
significative del legame tra la Fondazione e il premio Nobel.    Il nome del Nobel e' anche legato all'Istituto Telethon
Dulbecco (Dti), nato con l'obiettivo di consentire a giovani
ricercatori di svolgere in piena indipendenza la propria
carriera in Italia. Dal 1999 - anno in cui Dulbecco prese parte
al Festival di Sanremo e decise di devolvere il suo cachet
proprio allo sviluppo dell'Istituto - il Dti ha coinvolto 30
laboratori in Italia e ha permesso ad oltre 370 tra ''Telethon
scientist'', collaboratori, borsisti di svolgere la propria
attivita', arricchendo la comunita' degli scienziati italiani
impegnati nella ricerca sulle malattie genetiche. Proprio per
testimoniare l'impegno per la ricerca di Dulbecco e il suo
''stimolo a un'intera generazione di giovani'', la giornata,
afferma Telethon, e' dedicata ai tanti giovani ricercatori
italiani attivi nei laboratori dei National Institutes of Heatht
(Istituti Nazionali di Sanita' americani) e nelle grandi
Universita' dell'area di Washington, della Virginia e del
Maryland, a cui il ministero della Salute italiano ha di recente
riconosciuto, grazie al programma nazionale per la ricerca
sanitaria, possibilita' di finanziamento per la realizzazione di
progetti di interesse nazionale.(ANSA).
