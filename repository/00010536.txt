#titolo Rep.Ceca: neopresidente Zeman giura,fara' issare bandiera Ue - Altre news - ANSA Europa
     (ANSA) - PRAGA, 8 MAR - Ha giurato oggi nella storica sala
San Venceslao, annunciando subito di voler far issare la
bandiera europea sul Castello di Praga, il nuovo presidente ceco
Milos Zeman: primo capo di Stato eletto direttamente nel Paese,
a fine gennaio.     Dopo Vaclav Havel e Vaclav Klaus, Zeman - esponente della
sinistra post comunista - e' l'ultimo degli artefici ancora in
pista della trasformazione politica ed economica seguita nell'ex
Cecoslovacchia alla caduta del comunismo nel 1989.    A differenza del liberal-conservatore Klaus (71 anni), noto
per le posizioni euroscettiche, il sessantottenne Zeman - il cui
mandato presidenziale e' fissato in 5 anni - e' un europeista
pragmatico e, per dimostrarlo, ha annunciato di voler far
sventolare presto la bandiera Ue sul Castello di Praga: cosa che
Klaus si era sempre ostinatamente rifiutato di fare. Il neo
presidente ceco si e' anche detto favorevole in linea di massima
all'adozione dell'euro, seppur non prima del 2017. (ANSA).
