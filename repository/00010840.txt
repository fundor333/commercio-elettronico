#titolo Paraguay: angoscia rigori, poi fiesta/VIDEO - Visto da...
  (ANSA) - ASUNCION - 'Smetta di soffrire, il Paraguay e' nei quarti di finale": è il titolo, quasi un messaggio, che il principale quotidiano di Asuncion, l'Abc color, ha scelto per commentare la sofferta vittoria ai rigori della Nazionale di Gerardo 'Tata' Martino contro i giapponesi.  
Per milioni di paraguayani quella di oggi è stata una giornata al cardiopalmo: nei bar e nei ristoranti del centro di Asuncion, così come in tante altre città e villaggi del Paese, la gente ha seguito lo stillicidio dei rigori stringendosi l'uno con l'altro, molto spesso anche pregando.  
E poco è importato che Paraguay-Giappone sia alla fine stata una delle partite più noiose dell'intero 'Mundial' sudafricano.    A far emozionare i tifosi è stato non solo lo storico passaggio ai quarti - non era mai successo - ma anche il fatto di vedere in tv l'allenatore degli 'albirrojos' (biancorossi), l'argentino 'Tata' Martino, scoppiare in lacrime subito dopo la fine della partita.    Nel porto della capitale le navi e le barche hanno salutato con il suono delle sirene la vittoria, come avviene per le feste più solenni e quando c'é da manifestare grande allegria.  
In pieno centro della città, nella 'Plaza de la Democracia', si erano radunate centinaia di persone, che hanno seguito da un mega-schermo la partita, controllate da circa 200 agenti.    Ormai da giorni, il presidente ed ex vescovo paraguayano Fernando Lugo si era dichiarato nettamente ottimista in vista dello scontro con i giapponesi: "Arriveremo alle semifinali oppure alla finale", aveva promesso il capo dello Stato, che ha seguito la lunga partita di Pretoria insieme ad un gruppo di collaboratori.  
Per l'occasione, Lugo ha indossato la maglia della Nazionale, e l'immagine è stata ripresa dai siti web della stampa locale.        I giornali pubblicano le foto di Lugo che esulta e le sue dichiarazioni, nelle quali il presidente ha ricordato i vecchi tempi in cui giocava, da "bravo portiere", nella squadra 'Silvio Pettirossi' di Encarnacion, la cittadina dove è nato. 
  
