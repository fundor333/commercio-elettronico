#titolo Auto, Toyota e' leader ma boom 2012 per tutte le giapponesi - Industria e Mercato - Motori
  TOKYO - Toyota torna leader mondiale delle quattro ruote, grazie a vendite consolidate nel 2012 in rialzo del 22,6%, a 9,748 milioni di veicoli, supera nuovamente GM e stacca Volkswagen. Il colosso nipponico, inoltre, porta il target 2013 di vendita a 9,91 milioni di veicoli.    Ma il 2012 e' stato un anno d'oro per tutta l'industria giapponese delle quattro ruote. Accanto a Toyota, anche Nissan e Honda hanno archiviato l'anno con risultati record, grazie alla forte domanda proveniente dall'Asia e dagli Usa. Con 9,75 milioni di veicoli consegnati nel mondo, Toyota ha superato nuovamente General Motors piazzandosi in testa alla classifica globale. Nissan ha chiuso il 2012 con un +5,8% a 4,94 milioni di unita', la performance migliore di sempre per la casa di Yokohama. Vendite record anche per terzo costruttore nipponico, Honda, che ha messo a segno una crescita del 19% a 3,82 milioni di veicoli. 
   Per tutte le case giapponesi hanno inciso positivamente la richiesta dai mercati asiatici e la ripresa della domanda negli Stati Uniti, che hanno annullato gli effetti negativi del rallentamento in Europa e dei problemi diplomatici con la Cina per le isole Senkaku/Diaoyu.    Tornando a Toyota, la sua produzione ha toccato nel 2012, includendo gli altri marchi del gruppo Daihatsu e Hino, 9,909 milioni di unita' (+26,1%), di cui 5,489 milioni (+25,1%) di veicoli realizzati fuori dal Giappone. La casa nipponica, colpita duramente dagli effetti del sisma/tsunami dell'11 marzo 2011 e dalle inondazioni avute alla fine dello stesso anno in Thailandia, aveva gia' anticipato lo scorso dicembre vendite superiori a 9,7 milioni, ma oggi, con la ufficializzazione dei dati, ha confermato il ritorno a pieno regime delle attivita'. Toyota ha aumentato del 35,2% le vendite in Giappone a 2,411 milioni di veicoli, mentre all'estero il progresso e' stato del 19%, a 7,336 milioni, con un netto rialzo negli Usa. Sotto pressione resta la produzione in Cina: solo a dicembre, infatti, la flessione annua e' stata del 43%, a 46.646 unita', a fronte di vendite in calo del 16% a 92.000 unita'.  
