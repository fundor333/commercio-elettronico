#titolo Emiro del Qatar fa shopping in Grecia, compra 6 isole  - Mondo
Dopo aver fatto 'shopping' comprandosi grattacieli e proprieta' a Londra e Pechino, l'emiro del Qatar ha acquistato sei splendide isole greche nel Mar Ionio, vicino a Itaca, per 8,5 milioni di euro. Lo riferisce oggti il Guardian.    Hamad bin Khalifa Al Thani, il ricchissimo sceicco arabo, si era ''innamorato'' delle isole nell'arcipelago delle Echinadi quattro anni fa, dopo aver attraccato il suo yacht di fronte a una di queste. L'emiro ha prima comprato l'isola di Oxia dalla famiglia greca-australiana Stamoulis e poi ha chiuso le trattative per gli altri cinque atolli, che erano invece dell'altrettanto ricca famiglia Grivas, molto sollevata per essersi liberata di proprieta' per cui pagava tasse esorbitanti.    L'acquisto e' il piu' importante investimento privato degli ultimi tempi in una Grecia segnata da una profonda crisi economica.  
