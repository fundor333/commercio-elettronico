#titolo Una studentessa, 20 secondi di terrore - Cronaca
CAGLIARI - ''Sono stati 20-30 secondi di autentico terrore: tutto tremava e ondeggiava, una rete di un materasso accostato alla parete mi e' caduta addosso, poi il tonfo di un quadro che si e' staccato e il rumore di vetri infranti. Non sapevo cosa fare, sono rimasta inchiodata al letto sperando che tutto finisse in fretta''. Clarissa Dal Bello, 21 anni a luglio, studentessa universitaria alla facolta' di Giurisprudenza, racconta all'ANSA i momenti terribili della scorsa notte, quando la scossa piu' violenta del terremoto, intorno alle 4, l'ha svegliata.    Clarissa e' di Treviso ma da due anni vive e studia a Ferrara condividendo con altre due studentesse un appartamento al 5/0 piano di un condominio in Corso Porta Po. Ieri sera era sola. 
 ''La scossa mi ha svegliato di soprassalto: il letto ondeggiava e tutto intorno a me tremava - rievoca la giovane con la voce ancora concitata - Per 20-30 secondi sono rimasta inchiodata sotto le lenzuola, ero paralizzata dalla paura. Quando il peggio e' passato, ho sentito delle voci sul pianerottolo, mi sono messa qualcosa addosso e sono uscita anch'io. C'era tutto il condominio che correva giu' dalle scale. Molta altra gente l'abbiamo poi trovata in strada. Erano tutti attaccati al cellulare - racconta Clarissa - volevano sapere di parenti e amici. Anche io ho provato a contattare i miei genitori a Treviso per tranquillizzarli, ma per 4 volte la linea non ha agganciato. E la mia angoscia e' aumentata: dove potevo andare? Non ci sono treni a quell'ora. Dovevo per forza trovare una macchina per andarmene. Quando sono riuscita a parlare con mia madre e' stato un sollievo: ci siamo accordate perche' venisse a prendermi, ora sono qui con lei, ho raccolto un po' di cose e siamo pronte per tornare a casa, in Veneto''. 
 Clarissa e' rimasta in strada fino alle 5 del mattino. ''Verso le 5.30 - ricostruisce - ha saputo del crollo del capannone a Bondeno, un paese qui vicino, e dell'uomo che era rimasto sotto le macerie. Li' ho capito di essere stata miracolata. Rientrata a casa mi sono subito collegata su facebook per sapere come stavano i miei amici: tutto bene, per fortuna. Ma e' stata una notte terribile, non la dimentichero' mai''.  
