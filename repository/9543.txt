#titolo Piu' sicurezza con i nuovi air bag flessibili di GM - Componentistica - Motori
  ROMA - General Motors si appresta ad introdurre in alcuni suoi modelli air bag ''flessibili'' di nuova tecnologia, piu' sicuri negli impatti e piu' semplici (e meno costosi) dei cosiddetti air bag a doppio stadio. La prima auto a beneficiare di questo miglioramento e' la versione Usa della Chevrolet Cruze model year 2013, modello che e' gia' stato verificato dalla National Highway Traffic Safety Administration ottenendo il massimo giudizio di 5 stelle nel crash frontale, al pari degli altri test.     ''Il sistema flessibile ha dichiarato Adrian Lund, presidente dell' Insurance Institute for Highway Safety - lavora bene come quello a doppio stadio''. La differenza sta nelle aperture che permettono ai gas usati per il gonfiaggio istantaneo di defluire nel momento successivo all'impatto del corpo contro l'air bag.      Nei sistemi a doppio stadio questi fori sono sempre aperti e per attivare l'air bag occorre una grande pressione. Con la ventilazione flessibile, invece, le aperture restano inizialmente chiuse e si aprono solo al momento in cui il cuscino viene toccato dal corpo. Cio' permette di utilizzare un sistema di attivazione meno potente e soprattutto - precisa la nota di General Motors - salvaguarda le persone di piccola statura e coloro che guidano molto vicini al volante e migliora anche la protezione se il conducente sta lontano dal volante, perche' l'air bag non sgonfiandosi subito rimane attivo nelle frazioni di secondo necessarie ad ammortizzare l'impatto.Â   
