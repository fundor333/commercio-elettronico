#titolo Dakar 2013, al traguardo quest'anno anche tre auto a metano - Mobilit√† Sostenibile - Motori
  ROMA - Novita' alla Dakar 2013. Quest'anno al termine della competizione motoristica sono giunte anche tre auto a metano. 
Le vetture che hanno concluso il percorso - come precisato dall'Osservatorio Federmetano, struttura di ricerca sul metano per autotrazione - sono tre Toyota Tundra del team cileno Autogasco; in 14 giorni hanno percorso piu' di 8.000 chilometri, partendo da Lima (Peru') per poi attraversare le cime piu' alte delle Ande, passare attraverso il deserto in Argentina e concludere il loro percorso al traguardo della corsa posto a Santiago del Cile. Di rilievo i piazzamenti ottenuti dalle tre vetture: quella guidata da Pancho Casale ha chiuso la gara al 52 posto, quella guidata da Ignacio Casale al 53 posto e quella guidata da Jorge Latrach al 62 posto. Questi risultati assumono un valore ancora maggiore se si pensa che dei 449 veicoli partiti da Lima (fra moto, auto, quad e camion) solo 299, e cioe' il 67%, hanno raggiunto il traguardo finale a Santiago del Cile. 
''Il successo ottenuto dalle auto a metano alla Dakar - commenta Dante Natali, a capo dell'Osservatorio Federmetano - conferma i progressi sostanziali che negli ultimi anni hanno permesso ai veicoli a metano di offrire lo stesso livello di prestazioni rispetto a quelli alimentati a benzina o a gasolio. 
A questo il metano aggiunge un'altra qualita' molto importante, e cioe' quella di essere il carburante piu' economico tra quelli maggiormente diffusi''.  
