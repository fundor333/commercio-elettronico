#titolo Yoani Sanchez a New York: prima volta negli Usa - Mondo
Yoani Sanchez e' approdata per la prima volta negli Stati Uniti. La blogger cubana - 37 anni, diventata famosa per essere una delle voci piu' critiche del regime comunista di Fidel Castro a Cuba con il suo blog 'Generacion Y' - parla alla New York University e alla Columbia University, mentre la settimana prossima a Washington sara' ricevuta da alcuni membri del Congresso. 
 La tappa negli Stati Uniti fa parte di un tour di 80 giorni in giro per il mondo iniziato dalla Sanchez il mese scorso, dopo che le autorita' cubane le hanno rilasciato un passaporto. La prima tappa e' stata in Brasile, e tra i vari Paesi in lista c'e' anche l'Italia. Il suo blog e il suo account Twitter sono stati bloccati a Cuba e per far passare la sua voce la blogger ha fatto affidamento ad amici e sostenitori che hanno messo in rete i suoi post tramite connessioni di fortuna in alberghi o altri luoghi simili.     ''Dovevo a me stessa questo viaggio - ha detto al  Washington Post - per recuperare un po' di quello che mi e' stato negato dal mio governo''.  
