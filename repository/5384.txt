#titolo Al via Motodays, salone della moto del Centro-Sud Italia - Motori
  ROMA - Novita' da ammirare, moto e scooter da provare, idee di viaggi, custom da fotografare e il futuro 'green' del pianeta due ruote. Sono solo alcune delle proposte dell'edizione 2013 di Motodays, il Salone Moto e Scooter del Centro-Sud Italia in programma dal 7 al 10 marzo alla Fiera di Roma. Testimonial d'eccezione per l'edizione di quest'anno sara' Max Biaggi, fresco Campione del Mondo Superbike con l'italiana Aprilia. 
Arrivato alla quinta edizione, con un afflusso di visitatori ogni anno piu' numeroso, Motodays ospita anche quest'anno i costruttori piu' importanti, come le italiane Aprilia, Piaggio, Moto Guzzi, Gilera, Vespa, Derbi e Scarabeo, tutte appartenenti al Gruppo Piaggio, le Ducati e MV Agusta, le giapponesi Honda, Yamaha, Suzuki e Kawasaki, la tedesca BMW, l'inglese Triumph, l'austriaca KTM, l'americana Harley-Davidson e la francese Peugeot, che ha scelto Motodays per un'anteprima mondiale. Non mancheranno, tra i protagonisti, le off road Husaberg, le classiche indiane Royal Enfield, la coreana Sym e i Quad americani Polaris. Tra le novita' da tenere d'occhio, le nuove Maxi Enduro da turismo, un settore in crescita, le fantasiose e raffinate cafe' racer e tutto il colorato mondo di caschi, abbigliamento e parti speciali per le personalizzazioni. 
Motodays sara' l'occasione per fotografare e provare le moto e scooter dei sogni, nelle aree di prova che tanto successo hanno riscosso nella scorsa edizione e nei percorsi ''open-door'' di circa 40 km lungo il litorale laziale, con partenza e arrivo dai padiglioni della Fiera di Roma, sede dello show. 
Attento alla solidarieta' e al sociale Motodays 2013 organizza diverse manifestazioni dedicate. Con l'AMFO i ragazzi non-vedenti dell'Unione Italiana Ciechi saranno passeggeri in pista con i testimonial d'eccezione, mentre la scuola Diversamente Disabili insegnera' ai portatori di handicap a guidare moto e scooter in sicurezza, insieme all'ex-campione del mondo Manuel Poggiali. Anche quest'anno saranno protagoniste le quattro aree delle edizioni passate, come 'Days on the Road' per gli amanti dei viaggi, il 'Festival dei Popoli', per gli scambi culturali tra i vari paesi,  il padiglione 'biker' dedicato a custom e cromature e l'applaudito 'Bike Show', con l'area 'Kromature', per dare spazio alle ''speciali'' e al 110/mo Anniversario Harley-Davidson in programma a Roma il prossimo giugno. In mostra anche le cafe' racer entrate nella leggenda grazie a Steve McQueen e all'Ace Cafe' di Londra, presente a Motodays. 
Da non dimenticare il padiglione 'Ettrocity', dedicato ai mezzi ecologici da provare su strada, le aree Motodays Vintage riservata alle moto d'epoca, i '50 Cinquantini' protagonisti degli anni '60, la Mostra-Scambio, per pezzi di ricambio e memorabilia, di cui molti dedicati alla Vespa che compie 50 anni e molto altro ancora. Tutto da vedere, infine, il 'Six Days Revival', rievocazione della 6 Giorni internazionale organizzata da Motodays e dal Motoclub Roma, che quest'anno compie 100 anni.  
