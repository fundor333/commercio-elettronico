#titolo Vertice Ue in bilico tra austerita' e crescita - Economia e lavoro - ANSA Europa
     (ANSA) - BRUXELLES, 14 MAR - E' un vertice che si svolge
all'insegna della crescente richiesta di meno austerita' e piu'
misure per la crescita quello che si svolge oggi a Bruxelles. Mario Monti e' arrivato di prima mattina nella sede del
Consiglio europeo per prepararsi ad affrontare una riunione -
che si aprira' ufficialmente alle 17 - dove l'Italia punta a
portare a casa una sostanziale apertura nei confronti della
cosiddetta 'Golden rule', ovvero la possibilita' di scorporare
dal conteggio del deficit gli investimenti pubblici produttivi. Altri Paesi, come la Francia, la Spagna e il Portogallo vogliono
maggiore flessibilita' sui piani di rientro dei conti pubblici
per non strangolare economie nazionali che gia' segnano
pesantemente il passo, alimentando una disoccupazione e un
disagio sociale sempre piu' esplosivo.    Il rischio e' che nel corso del vertice si crei una frattura
con il fronte rigorista guidato dalla Germania, che proprio ieri
ha mostrato di non essere intenzionata ad ascoltare le ragioni
di chi chiede maggiore flessibilita' presentando una manovra per
il 2014 che prevede pesanti tagli alla spesa pubblica e
l'anticipo del raggiungimento del pareggio di bilancio
strutturale al 2014. Un'impostazione con cui Berlino ribadisce
la validita' della politica dell'austerita'. Una ricetta che
pero' la Germania ritiene valida anche per tutti gli altri
partner.    L'apertura del summit sara' preceduta da una manifestazione
di protesta anti-austerita' organizzata dai sindacati
europei.(ANSA).
