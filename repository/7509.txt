#titolo Vela: al via il 29 aprile a Livorno MareLibera 2013 - Nautica e Sport - Mare
  (ANSA) – Genova, 18 mar - ''Navigare insieme, navigare tutti'' è questa la parola d’ordine di  MareLibera 2013 , terza edizione del raduno dell’ Unione Italiana Vela Solidale  che si tiene a Livorno dal 29 aprile al 1 maggio, ospite del Trofeo Accademia Navale e Città di Livorno. 
 Dopo  Civitavecchia  (2011) e  Portoferraio  (2012) la flotta della solidarietà convergerà da tutta Italia a Livorno con a bordo equipaggi composti da abili, diversamente abili fisici e psichici, minori del circuito penale e delle aree del disagio sociale, tossicodipendenti, bambini, anziani, famiglie che daranno vita a tre giorni di regate e veleggiate, di incontri, di festa. 
 ''Quest’anno UVS compie dieci anni - spiega Enzo Pastore, presidente dell’Unione Italiana Vela Solidale - e il bilancio di questo decennio è più che positivo: 20 mila persone hanno navigato con noi in oltre 150 progetti. Abbiamo costruito una rete capillare sul territorio collaborando con le istituzioni nazionali e locali, con le scuole, con comunità di recupero, con associazioni di assistenza a diversamente abili e con i servizi soci-sanitari. Ma soprattutto abbiamo cambiato il modo di intendere la vela: non status symbol ma pratica sportiva e di vita che sia strumento di inclusione sociale, di condivisione e di educazione alla cittadinanza''. 
 L'Unione Vela Solidale è stata costituita il 7 febbraio 2003 a Genova presso la sede dello Yacht Club. Quattro le associazione fondatrici: Exodus, La nave di carta, Mal di mare, Non solo vela. I soci fondatori provengono da diverse regioni italiane, dalla Liguria, dal Lazio, dalla Toscana, dall’Emilia Romagna. Attualmente le organizzazioni associate sono 27. Complessivamente dal 2003 al 2010  hanno navigato con le associazioni UVS più di 20.000 persone. Il 48% degli equipaggi sono composti da ragazzi tra i 12 e i 18 anni.il 27% da disabili psichici, il 24% da disabili fisici;  1% da tossicodipendenti. 
 Il raduno a Livorno inizia il 29 aprile con l’accoglienza degli equipaggi, l’inaugurazione della mostra fotografica sui progetti delle associazioni; si prosegue il 30 aprile con le uscite in barca e le marinaresche (laboratori a bordo) e il convegno: «Dieci anni di vela solidale»; la mattina del 1° maggio si terrà la Regata Solidale alla quale possono partecipare, oltre alla imbarcazioni dell’UVS, anche armatori, circoli velici, scuole di vela che ospitino a bordo diversamente abili. Il programma  e le schede per le adesioni e l’iscrizione sono disponibili sul sito www.unionevelasolidale.org. Unione Italiana Vela Solidale partecipa anche al programma di charity program del 30° TAN con il progetto La flotta dei bambini.. Con l’aiuto di tutti, 100 bambini malati, dagli 8 ai 14 anni, potranno partecipare a una esperienza di navigazione a vela per riscoprire le proprie capacità, per vivere insieme un’esperienza costruttiva con gli altri, per divertirsi e riacquistare il sorriso. Le donazioni per sostenere La flotta dei bambini sono raccolte tramite  www.retedeldono.it , al raggiungimento di 50 euro un bambino malato riceverà l’invito all’imbarco. L’obbiettivo è finanziare una flotta di 10 barche con 100 bambini a bordo.    
