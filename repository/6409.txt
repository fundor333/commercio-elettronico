#titolo Camera: ha votato il 75,1%  - Elezioni 2013
ROMA - Per le elezioni relative al rinnovo della Camera dei Deputati ha votato il 75,1% degli aventi diritto. Nelle precedenti elezioni aveva votato l'80,5% degli elettori. 
 Per le elezioni relative al Senato della Repubblica ha votato il 75,19% degli aventi diritto. Nelle precedenti elezioni aveva votato l'80,46% degli elettori. 
 "Il dato percentuale dei votanti, quando mancano pochissime sezioni, è del 75,16%. Un dato pressoché definitivo". Lo ha detto il ministro dell'Interno, Anna Maria Cancellieri. "E' un calo di circa il 6% - ha spiegato il ministro incontrando i giornalisti - in recupero rispetto a quello di ieri sera". 
 L'affluenza -al sud "conferma una certa disaffezione, come già avevano dimostrato le elezioni regionali in Sicilia. E' un trend negativo da seguire con attenzione". Lo ha detto il ministro dell'Interno, Annamaria Cancellieri, incontrando i giornalisti nella sala stampa del Viminale. 
 Tutto procede speditamente, la macchina elettorale sta funzionando". Così il ministro dell'Interno Anna Maria Cancellieri ha commentato al Viminale le prime fasi dello scrutinio per le elezioni politiche e regionali. Il ministro è sceso in sala stampa insieme al capo dipartimento Affari interni, prefetto Alessandro Pansa, responsabile dei servizi elettorali. 
 "Non sono in grado di dare una lettura in chiave politica. I seggi erano accessibili a tutti, chi ha voluto ha potuto votare, non c'era un impedimento fisico".Lo ha detto il ministro dell'Interno Annamaria Cancellieri secondo cui "il maltempo può avere scoraggiato ma non in questa percentuale di calo di votanti".  Cancellieri ha tra l'altro sottolineato che soprattutto per quanto riguarda gli anziani il maltempo in alcune zone d'Italia può averli "scoraggiati" ad andare a votare. 
 "La macchina cammina speditamente, abbiamo fatto il nostro dovere". Così il ministro dell'Interno Anna Maria Cancellieri ha commentato le operazioni di spoglio delle schede elettorali. "Provo grande soddisfazione per questa macchina - ha aggiunto - sono state fatte delle cose molto belle e credo che abbiamo fatto un buon servizio". Il ministro, ringraziando tutti gli uomini e le donne del ministero e delle prefetture che stanno garantendo lo svolgimento dello scrutinio "al momento molto sereno e senza alcun problema" ha sottolineato che entro un'ora dovrebbero esserci i dati definitivi del Senato mentre per la Camera si dovrà attendere la mezzanotte. 
 Sulla legge elettorale "ci sono state tante polemiche e critiche, se ne sono sentite talmente tante che non possiamo che sottoscriverle tutte". Lo ha detto il ministro dell'Interno Anna Maria Cancellieri scendendo in sala stampa al Viminale. "Un risultato diverso? Questo appartiene al se e al ma".  
