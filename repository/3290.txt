#titolo La Rete la saluta come una rock star - Associate
di Eva Bosco 
 Come una rock star. La Rete ha accolto la notizia della morte di Rita Levi Montalcini con lo stesso affetto e la stessa pioggia di messaggi che avrebbe accompagnato la scomparsa di un idolo della musica o del cinema. 
 Twitter è stato da subito sommerso di "cinguettii", in tanti le hanno rivolto un ultimo saluto via Facebook. Anzi, la notizia della morte aveva cominciato a circolare proprio attraverso alcuni tweet, accompagnata dall'incredulità e soprattutto dalla prudenza di molti, visto che in un primo momento non c'era una conferma ufficiale. 
 Poi, una volta che ogni dubbio è caduto, è stato un susseguirsi di messaggi. Di personaggi noti - da Fabio Fazio a Giuliano Pisapia, da Matteo Renzi a Gad Lerner, da Ignazio Marino a Enrico Mentana, da Lorella Cuccarini a Emma Marrone -, ma soprattutto di tanta gente comune. 
 In molti hanno rilanciato alcune frasi e pensieri della scienziata e senatrice a vita che, evidentemente, hanno centrato il segno e sono rimasti impressi nelle persone. In cima alla lista c'è: "Il corpo faccia quello che vuole. Io non sono il corpo. Io sono la mente". E poi: "Le donne che hanno cambiato il mondo non hanno mai avuto bisogno di mostrare nulla, se non la loro intelligenza".  
