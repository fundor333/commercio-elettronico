#titolo A Genova Doria sindaco - Speciale Amministrative 2012
di Paolo Mori 
 GENOVA - C'é ancora un Doria nella storia di Genova. La città stretta tra la crisi economica e la voglia di rilancio si affida a Marco Doria per provare a rialzare la testa. Erede di 'marchesi rossi', di ammiragli e industriali che hanno fatto la storia della città, è professore di Storia economica all'università di Genova, ha 55 anni e tre figli. Figura pacata, antica militanza nella Fgci, come il padre Giorgio, pure lui docente di economia e vicesindaco della città dal 1975 al 1976, diseredato dal padre per la sua scelta 'rossa', il nuovo sindaco è persona che ama il profilo basso. Il suo modo di porsi non infiamma le folle, voce bassa, nessun proclama e un pensiero fisso: tutelare il futuro degli stabilimenti di Finmeccanica.  
 "E' il primo argomento che affronterò", dice nel primo incontro con i giornalisti da sindaco. Di questo ha già parlato con il governatore Claudio Burlando. E se Finmeccanica è il primo pensiero, il neo sindaco ha da oggi anche il primo problema: il recupero di chi è lontano dalla politica, gli astensionisti. Genova è stata la capitale della diserzione dalle urne e lui ammette: "Non mi sento per questo un sindaco depotenziato, anzi. Sono legittimato dal voto popolare. Ma è ovvio che c'é da riaprire un confronto con chi è lontano dalla politica". Ha vinto le primarie da indipendente sostenuto da Sel, superando alla primarie il sindaco uscente Marta Vincenzi e la senatrice Roberta Pinotti, indicata dal Pd. Ha scelto il colore arancione - come a Milano Pisapia, che in campagna elettorale lo ha sostenuto -. E' stato anche definito l'Hollande di Genova, un uomo di sinistra più che del centrosinistra che comunque lo ha sostenuto senza tentennamenti. Uno che non si impone con la voce: ha sempre toni bassi, ma è risoluto. "La mia giunta sarà pronta ai primi della prossima settima e non subirà le lottizzazioni dei partiti. Sto guardando alla società civile, il mio criterio è competenza e serietà. Ci saranno molte donne". 
 Non ci sarà don Andrea Gallo, che per lui si è speso ('e per questo lo ringraziò). Marco Doria, un cognome importante, un discreto patrimonio immobiliare ('sui cui pago regolarmente le tassé), uno che gira con lo zainetto sulle spalle, che si sposta in città con i mezzi pubblici, che ha fatto la campagna elettorale facendosi portare qua e là su uno scooter, appare lontano da chi ha fatto successo sfruttando la comunicazione. Spesso non comunica neppure con il suo ufficio stampa, uso misurato di Facebook. Lui é così, ha fatto della normalità la sua caratteristica. Una scelta che lo ha portato a fare lezione in ateneo anche durante lo scrutinio per diventare sindaco e che ha appreso di aver vinto da un passante mentre lasciava l'Università. Non ci sarà festa per la sua elezione. "Ci sono stati il terremoto, episodi di violenza, ci sono la crisi e un forte disagio. Stasera non ci saranno festeggiamenti, ma un incontro di lavoro con i collaborati". Un 'magnificum patricius' con idee rosse si è preso Palazzo Tursi. E Genova torna ad abbracciare un Doria.  
