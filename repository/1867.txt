#titolo Premio Pelagos, menzione a Guardia Costiera - Nautica e Sport - Mare
  (ANSA) - ROMA, 23 FEB - La giuria del  Sea Heritage Best Communication Campaign Award  - premio internazionale legato alla valorizzazione del patrimonio marino - ha attribuito una menzione speciale alla  Guardia Costiera  per "l'alta professionalità nella gestione della comunicazione degli scenari di crisi e per la capacità divulgativa sui temi della sicurezza e della cultura del mare". 
 Il riconoscimento è stato ritirato ieri sera a Roma dal Capitano di Fregata Filippo Marini, capo Ufficio relazioni esterne della Guardia Costiera, e dal Capitano di Fregata Cosimo Nicastro. Nel corso della premiazione è stato presentato un filmato realizzato dall'Ufficio Relazione Esterne del Comando Generale della Guardia Costiera, che ha illustrato, attraverso immagini reali e di notevole impatto visivo, i momenti salienti di eventi recenti e straordinari che hanno coinvolto uomini e mezzi aeronavali del Corpo, così come sono stati raccontati ai telespettatori di tutto il mondo. In un solo video sono state raccolte alcune delle sequenze più suggestive e significative degli interventi televisivi, relativi alle fasi più delicate dei soccorsi che hanno visto protagonista la Guardia Costiera in scenari di crisi. (ANSA).   
