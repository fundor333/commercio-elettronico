#titolo Matteo Manassero - Protagonisti
Trionfa Fernandez Castano, entusiasma ancora Matteo Manassero, splendido terzo. Il Bmw Italian Open di golf diventa proprietà spagnola: Gonzalo bissa il successo del 2007 a Tolcinasco conquistando il titolo con -24 colpi dal par, -8 lo score di giornata (68-65-67-64 la progressione), ottenendo così il sesto successo in carriera nello European Tour. "E' una vittoria molto speciale, una settimana bellissima - sorride Fernandez Castano - ho giocato ad altissimo livello in tutti e quattro i giorni. La chiave è stata la pazienza". E anche la buca 17, costata al suo rivale, il sudafricano Garth Mulroy, un bogey che lo ha consegnato alla seconda piazza (-22 in totale). Suona l'inno di Spagna in omaggio al vincitore, ma splende anche l'azzurro a Torino.  
 Merito di Manassero, che replica il giro di ieri, completa l'ultimo round in 65 colpi e conclude con un -20 sotto il par che gli vale un ottimo terzo gradino del podio (69-69-65-65), in compagnia del francese Gregory Bourdy. Come aveva promesso, Matteo ha cercato la vittoria, sospinto dall'entusiasmo del pubblico che l'ha seguito numerosissimo al Royal Park I Roveri (16mila le presenze oggi). L'inizio è stato con tre birdie, inframmezzati da un doppio bogey alla buca 4 che ha diminuito le sue possibilità di successo. Il 19enne veronese però non ha accusato il colpo, anzi ha rilanciato con una straordinaria seconda parte. "Le seconde nove buche sono state le migliori della mia vita", ammette Matteo, capace di realizzare 6 birdie, quattro dei quali consecutivi. Una progressione davvero eccezionale (-7 di giornata), che gli ha permesso di lasciarsi alle spalle altri grandi favoriti come Martin Kaymer, Nicolas Colsaerts, Pablo Larrazabal, (appaiati al quinto posto a -18, insieme a Gary Boyd) e Rafa Cabrera Bello (nono a -17) 
 . "E' stato un giro incredibile - spiega Manassero - e sono veramente soddisfatto del weekend, mi ha tirato su il morale dopo le cattive prestazioni dell'ultimo periodo. Sono felicissimo che la gente si sia divertita con me. Ho ritrovato la fiducia nel gioco ed è la cosa più importante, la rimonta delle seconde nove buche mi dà grande soddisfazione". Sorride il veronese e sorridono anche gli altri azzurri. Lorenzo Gagli chiude l'Open al 27/o posto con -12 e un ultimo giro a un colpo sotto il par. "Il livello di gioco non è stato come nei primi tre giri - racconta il toscano - il putt sbagliato alla 11, seguito dal bogey, mi ha un po' bloccato. Ma nel complesso è stata una bella settimana, sono soddisfatto: visto il dolore alla spalla che mi ha accompagnato in questi giorni, accetto questo risultato con grande piacere". Si riscatta invece Francesco Molinari, che ha dimenticato il pessimo giro di ieri, con un ultimo round in 65 colpi e 46/o posto finale con -10. "Oggi sono tornato a giocare bene, resta il rammarico per la prestazione di ieri - sostiene Chicco - Il putt è andato bene, la dimostrazione è che ieri non era un problema di tecnica ma di concentrazione. Ho pagato lo sforzo mentale".  
