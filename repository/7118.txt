#titolo Dati confusi sulle terapie con le cellule mesenchimali - Biotech - Scienza&Tecnica
  Le cellule mesenchimali al centro del dibattito sollevato dalla vicenda Stamina continuano da anni ad alimentare tante speranze, tanto da conquistare la fama di una panacea, ma non ci sono purtroppo dati scientifici a garanzia della loro efficacia. 
Le cellule mesenchimali sono le cellule progenitrici dei diversi tessuti che compongono lo scheletro, dalle ossa alla cartilagine, al tessuto adiposo. Si trovano nel midollo osseo e da qui possono essere ottenute. Sono diventate famose una decina di anni fa: ''la letteratura scientifica comprendeva decine di articoli secondo i quali queste cellule erano in grado di rigenerare il cuore colpito dall'infarto o il cervello colpito dall'ictus, ma senza dati attendibili'', ha osservato il massimo esperto del settore a livello internazionale, Paolo Bianco, dell'università Sapienza di Roma.  
''Tuttavia - ha aggiunto - continua ad esistere una sterminata, confusa e inattendibile letteratura scientifica secondo la quale queste cellule sono in grado di riparare qualsiasi altro tessuto, dal cuore al cervello''. All'assenza dei dati sulla capacità di queste cellule di rigenerare questi tessuti la stessa letteratura risponde indicando altre proprietà, come quelle anti-infiammatorie e immunomodulanti. ''Ma nessuna di queste - ha rilevato Bianco - riguarda la funzione propria delle staminali mesenchimali, che è rigenerare i tessuti scheletrici, o delle staminali in generale''. 
Eppure le cellule mesenchimali continuano ad essere utilizzate e infuse per endovena ''nonostante scompaiano dall'organismo nel giro poche ore''. Si utilizzano per le malattie più diverse, dall'infarto all'ictus, fino all'autismo. Continuano quindi ad essere prodotte e brevettate da numerose aziende in tutto il mondo ed ''esiste un evidente interesse commerciale nel promuovere l'idea che queste cellule siano utili per qualunque malattia, invece che per quelle che davvero possono giovarsene, come le malattie dello scheletro''.  
