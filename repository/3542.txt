#titolo 35 cantine e alta cucina a To Be Lambrusco - Fiere&Eventi - Terra&Gusto
  CASTELVETRO DI MODENA - Trentacinque delle aziende che si sono sempre distinte come ambasciatrici del Lambrusco di qualità delle province di Modena, Reggio Emilia, Mantova e Parma si daranno appuntamento questo weekend a Castelvetro di Modena  per  “To Be Lambrusco – Anteprima Vendemmia 2012”,  in programma sabato 9 e domenica 10 marzo,    nel Castello di Levizzano Rangone. Gli amanti del Lambrusco potranno assaggiare in un’unica location  quello prodotto nelle diverse denominazioni.   
Il focus di questa kermesse, organizzata dal Simposio dei Lambruschi,  sarà la presentazione della nuova annata in assoluta anteprima. Un appuntamento da non perdere che parte da Modena per divenire itinerante e essere ospitato nelle diverse aree di produzione del Lambrusco. 
Per  gli appassionati gourmet To Be Lambrusco  riserverà anche uno show cooking dal titolo “Il Lambrusco cerca moglie”, curato dai ristoratori di Modena A Tavola che andrà in entrambe le giornate alle ore 16.00. La domenica sarà Luca Marchini, presidente di Modena A Tavola e Patron del ristorante L’erba del Re ad affiancare chi la cucina la vive per diletto.  In questa seconda edizione, sarà rinnovata anche la cena di gala, in programma la domenica a partire dalle ore 20.00.  Gianni D'Amato del ristorante Il Rigoletto ( ** stelle Michelin) Marco Parizzi del ristorante Parizzi di Parma (* stella Michelin) Giovanna Guidetti del ristorante La Fefa di Finale Emilia, punto di riferimento gastronomico della bassa Modenese colpita dal sisma del scorso maggio, e Romano Tamani del ristorante L’Ambasciata di Quistello (* stella Michelin) interpretano i territori di provenienza con piatti da abbinare al Lambrusco che stupiranno gli ospiti. 
Tante anche le proposte per i bimbi, che potranno intrattenersi con una serie di attività che li guideranno alla scoperta e all’affinamento dei 5 sensi e un “Laboratorio Creativo” dove imparare ad imbottigliare il vino e a decorare le bottiglie. Durante questa  simpatica parentesi verrà loro spiegata la storia della vite e del nettare di Bacco ad opera della Bottega di Merlino.  
