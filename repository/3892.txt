#titolo Willem Alexander, il nuovo re d’Olanda - In Viaggio
  Dopo 33 anni di regno sua maestà Beatrice d’Olanda il prossimo 30 aprile, giorno della festa nazionale in suo onore, abdicherà in favore del figlio maggiore, il principe Guglielmo-Alessandro, primo re maschio dei Paesi Bassi dal 1890, e di sua moglie, la principessa Máxima. La cerimonia ufficiale d’investitura avrà luogo il giorno stesso ad Amsterdam, dove come ogni anno si festeggia il compleanno della sovrana con la grande cerimonia del Koninginnedag. La “giornata della regina” è una festa nazionale molto coinvolgente durante la quale l’intero Paese si trasforma in un enorme mercato popolare all’aperto: le strade si chiudono al traffico e con ogni mezzo la gente si avvicina ai mercatini sparsi per le città per riproporre lo spirito mercantile e commerciale d’Olanda. Durante la festa si indossano cappelli, magliette, parrucche e scarpe di color arancio in onore dell’antica dinastia degli Orange; si ricoprono le città di palloncini, striscioni e bandiere e si dipingono le biciclette e i barconi, tutti rigorosamente di colore arancio. In realtà il 30 aprile si celebra il compleanno non di Beatrice, nata il 31 gennaio quando fa troppo freddo da queste parti per festeggiarla, ma di sua madre Giuliana, che abdicò nel 1980 per lasciarle il trono. Dal prossimo anno, quindi, con l’arrivo del nuovo re cambia la data della festa nazionale Koningsdag: dal 2014, infatti, si festeggerà il 27 aprile, giorno del compleanno di Guglielmo-Alessandro. Tuttavia la prima festività avrà subito un carattere d’eccezione: poiché il 27 aprile 2014 cade di domenica, si festeggerà sabato, 26 aprile.  Presso il museo nazionale Paleis Het Loo in questi giorni fino al 20 maggio è possibile visitare la mostra Immagini di Beatrice, con ritratti della sovrana eseguiti da numerosi artisti, da Andy Warhol ad Ans Markus e Marte Röling. La mostra espone anche una selezione di opere ispirate alla Regina olandese realizzate da artisti non professionisti, cioè da semplici cittadini che hanno voluto così omaggiare la sovrana.  
