#titolo Italia 150: in mostra a palazzo Pitti capitali pre-unita' - Italia 150
di  Tommaso Galligani 
 Una lunga cavalcata nell'arte (e nella storia) delle citta' che furono capitali d'Italia prima che l'Italia, nel suo assetto attuale, nascesse. Trecento opere, tra dipinti, sculture, manufatti e documenti, disposte su oltre 2000 metri quadri di sale all'interno di  Palazzo Pitti  saranno il fulcro di ' La Bella Italia. Arte e identita' delle citta' capitali ', esposizione celebrativa per i 150 anni dell'Unita', in programma  dall'11 ottobre al 12 febbraio 2012  nell'edificio che fu residenza, tra i tanti sovrani, anche di Re Vittorio Emanuele II. 
 La mostra, curata dal direttore dei Musei Vaticani  Antonio Paolucci  e promossa da ministero per i Beni Culturali insieme all' Ente Cassa di Risparmio di Firenze , sbarca nell'ex seconda capitale del Regno dopo una tappa iniziale nella prima, a Torino, all'interno della reggia della Venaria Reale. In Palazzo Pitti, le opere, raccolte per sezioni delle citta' capitali preunitarie, saranno esposte nelle sale del Museo degli Argenti, della Galleria Palatina, della Galleria d'Arte Moderna e della Galleria del Costume. 
 I numerosi 'capitoli' dell'esposizione saranno dedicati a Roma, capitale fin dall'antichita' e da sempre catalizzatrice dei piu' grandi artisti; Firenze, con Dante e la nascita della lingua italiana, Giotto, i Medici e il Rinascimento; Torino, dove i Savoia, con la loro passione collezionistica, riuscirono a raccogliere numerose opere fiamminghe e italiane; Genova, capitale finanziaria che grazie alla sua ricchezza attrasse 'firme' dell'arte come Rubens e Van Dyck; Palermo con la sua cultura poliedrica e ricca di testimonianze greche, romane ed arabe; la Napoli dell'epoca Angio', della quale furono protagonisti culturali Tommaso d'Aquino, Petrarca e Boccaccio insieme a Giotto e Simone Martini; Bologna, citta' della cultura grazie alla sua antichissima universita', e Parma con il Correggio e il Parmigianino; Milano poliedrica e multiforme, porta aperta sull'Europa fin dall'antichita'; Venezia, da sempre unica nel suo genere, ponte gettato verso l'Oriente e detentrice del primato del colore con pittori di fama internazionale come Tiziano nel Cinquecento e Giambattista Tiepolo, Canaletto, Bellotto e Guardi nel Settecento. 
 ''Con questa mostra - e' il commento della sovrintendente al polo museale fiorentino  Cristina Acidini , tra i curatori della  'versione' fiorentina dell'esposizione - viene esaltata l'Italia unita dalle scelte culturali quali la lingua e l'arte ben prima che dai processi politici. In un colpo solo - spiega la sovrintendente - vengono svelati i segreti dell'inesauribile attrattiva dell'Italia descritta nelle sue eccellenze artistiche da Giorgio Vasari e dagli storiografi dell'arte suoi epigoni, l'Italia migliore, quella delle migliaia di musei all'ombra delle centinaia di campanili''. 
 Â   
