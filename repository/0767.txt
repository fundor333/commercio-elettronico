#titolo Nelle nevi antartiche le 'tag' di El Nino - Terra e Poli - Scienza&Tecnica
  Sono state identificate nelle nevi dell'Antartide le 'tag' per trovare memoria dei passaggi di un fenomeno che esercita una fortissima influenza sul clima globale come la corrnte calda di El Nino. Come in un grande archivio, le nevi antartiche conservano infatti la firma degli eventi meteorologici globali e un gruppo di ricerca coordinato dall'Università della California a San Diego ne ha identificato gli indicatori in alcune molecole di solfato. 
Lo studio, pubblicato sulla rivista dell'Accademia delle Scienze degli Stati Uniti (Pnas), apre la possibilità di ricostruire il passato climatico con grande precisione. 
Le nevi e i ghiacci accumulati ai poli rappresentano un prezioso archivio del clima delle ultime migliaia di anni. Analizzando la tipologia dei cristalli di ghiaccio oppure la concentrazione di molecole diverse dall'acqua presenti al loro interno, i ricercatori possono infatti ricostruire le condizioni climatiche del passato.  
Grazie ad una nuova tecnica, il gruppo californiano è riuscito a identificare i marcatori molecolari in grado di testimoniare il ciclico evento noto con il nome de El Nino. Chiamato tecnicamente Enso (El Nino Southern Oscillation), El Nino è un fenomeno climatico che si verifica nel Pacifico. Provocato dal surriscaldamento periodico delle acque della costa del Sud America, porta a cambiamenti climatici su larga scala, come violenti uragani in Australia e siccità in Africa.  
Analizzando campioni di neve antartica i ricercatori hanno identificato una relazione tra gli anni in cui si è registrato El Nino e la presenza di molecole di solfato imprigionate nei cristalli. La scoperta permetterà ora di migliorare la conoscenza della storia dl clima dl pianeta impressa nei ghiacci.  
