#titolo Arriva conto termico, 900 mln di incentivi per famiglie-PA - Rinnovabili - Ambiente&Energia
  (dell'inviato Gianluca Angelini) 
RIMINI - Incentivi complessivi da "900 milioni annui per l'efficienza energetica" a favore di famiglie e pubbliche amministrazioni. Arriva da Rimini, a conclusione degli 'Stati Generali della Green Economy' - ospitati da Ecomondo - la spinta del Governo al settore delle energie rinnovabili. Le risorse dovrebbero arrivare dalla bolletta del gas, con un 'impatto' definito dai tecnici 'minimale'. 
 A dare il 'la' a quello che è stato ribattezzato 'Conto Termico' e che prevede un 'aiuto' destinato a coprire fino al 40% dell'investimento sono il ministro dell'Ambiente, Corrado Clini, e quello dello Sviluppo Economico, Corrado Passera. Questo, ha osservato proprio Passera, "é un altro degli impegni presi dal Governo in campo energetico. Un insieme di interventi indirizzati a famiglie e pubbliche amministrazioni e che prevede incentivi" 700 milioni di euro per i privati, 200 per le amministrazioni, "per l'acquisto di tecnologie fa fare un passo in avanti definitivo". 
 Nel dettaglio, lo schema del decreto ministeriale - presentato in Romagna e che passa ora all'esame della Conferenza unificata delle Regioni - si propone l'obiettivo di dare impulso alla produzione di energia termica da fonti rinnovabili come il riscaldamento a biomassa, pompe di calore, solare termico e 'solar cooling' e di accelerare la riqualificazione energetica degli edifici pubblici. In particolare, poi, per quanto riguarda le fonti rinnovabili termiche, il nuovo sistema di incentivi promuoverà interventi di piccole dimensioni per usi domestici e piccole aziende. 
 Cittadini e imprese, potranno sostenere l'investimento per istallare nuovi impianti grazie "ad un incentivo che coprirà il 40% dell'investimento", ha sottolineato ancora Passera, e che verrà erogato in due anni, in cinque per gli interventi più onerosi. Il 'Conto Termico', ha puntualizzato il ministro dell'Ambiente, è riferito "soprattutto a piccoli e medi impianti da 500 chilowatt per il solare termico, e superfici di 700 metri quadri, tarato su famiglie, condomini e piccole imprese ed esclude, di per sé, forme di speculazione finanziaria". Di fatto, ha spiegato ancora Clini, un intervento,"tarato in maniera tale da consentire il pay-back dell'investimento per gli impianti dalla contribuzione dell'incentivo che viene dato fino al 40% e dal risparmio che si ha dal consumo di gas". Oltre a indicare un percorso virtuoso verso la sostenibilità, "abbiamo modellato questi interventi in modo di creare una filiera produttiva nel nostro Paese", ha argomentato Clini e, "nello stesso tempo, mettere in moto un sistema che, nell'arco di poco tempo, potrebbe sostenersi senza bisogno di incentivi". Quanto alle risorse, ha concluso il ministro dell'Ambiente, "sono reperite sulla bolletta".  
