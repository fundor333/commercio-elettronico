#titolo Legambiente, 'salviamo il Colosseo' - Rifiuti & Inquinamento - Ambiente&Energia
  ROMA - Salvare il Colosseo: stop alle auto e pedonalizzazione dei Fori imperiali. Un appello in 10 lingue quello che Legambiente, con un blitz (di fronte al monumento e' stato srotolato un lenzuolone con la scritta 'No allo smog') nell'ambito della campagna sulla 'bellezza' dell'Italia, ha lanciato per difendere uno dei simboli del Pianeta anche attraverso una petizione on-line. 
Obiettivo della petizione internazionale - che prende il via nella comunita' online Avaaz.org, a sostegno della delibera popolare per la pedonalizzazione dei Fori e dell'area del Colosseo, sottoscritta da 6.400 romani nei mesi scorsi - e' liberare l'anfiteatro Flavio da traffico e smog. Molti turisti hanno potuto scattare foto ricordo con la scritta multilingue 'Salviamo il Colosseo'. 
''Basta chiacchiere, Alemanno gia' domattina potrebbe cacciare via le auto dal Colosseo e dai Fori Imperiali ma non ha alcuna intenzione di farlo accampando scuse'', dicono Lorenzo Parlati, presidente di Legambiente Lazio, e Cristiana Avenali, direttrice di Legambiente Lazio, per i quali il primo passo verso la pesonalizzazione completa potrebbe essere un Zona a traffico limitato. La delibera - afferma Legambiente - ''giace nei cassetti del Campidoglio invece di esser discussa. La discussione deve uscire dal chiuso della miope politica capitolina''. 
''Il Colosseo e i Fori imperiali sono un'eredita' che non solo dobbiamo adeguatamente conservare - osserva Vanessa Pallucchi, responsabile nazionale Qualita' culturale dei territori di Legambiente - ma intorno a cui dobbiamo costruire nuove opportunita' di bellezza''. Le proposte di Legambiente, costruite sulla base di studi sulla mobilita' pubblica e privata dell'area, prevedono ''una strategia organica a breve, medio e lungo termine, da adottare a maggior ragione con il restauro dell'Anfiteatro Flavio che partira' a breve e con il cantiere della metro C''.  
