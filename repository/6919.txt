#titolo Pochi stranieri nei laboratori italiani - Ricerca e Istituzioni - Scienza&Tecnica
  Sono ancora troppo pochi i ricercatori stranieri attratti dai laboratori italiani, mentre oltre un sesto degli studiosi italiani lavora all’estero. E’ il bilancio negativo che emerge dal rapporto GIobSci Survey, realizzato da Paula Stephan dell’Università di Torino, Giuseppe Scellato del Politecnico di Torino e Chiara Franzoni del Politecnico di Milano. Il rapporto è stato pubblicato nell’ambito di una rassegna sul fenomeno della circolazione dei cervelli pubblicata dalla rivista Nature. 
L’indagine ha raccolto oltre 17.000 sondaggi in 16 Paesi industrializzati e si è concentrata sulla capacità di un Paese di attrarre talenti nati all'estero. Dai dati è emerso che i Paesi più avanzati hanno le percentuali più elevate di scienziati stranieri che lavorano nel proprio territorio. Fa eccezione l’Italia, che ha una delle percentuali più basse con soltanto il 3% di scienziati stranieri che lavorano nel Belpaese, posizionato tra Giappone (5%) e India (1%).  
Oltre un terzo di questi studiosi arriva da Francia (13%), Germania (11,1%) e Spagna (11,1%), mentre i ricercatori italiani che si trasferiscono  in un Paese straniero sono oltre il 16%. Un quarto di essi si trova negli Stati Uniti, il 19,7% nel Regno Unito, e poi in Francia (15,5%) e Germania (10,7%). Considerando invece la presenza dei ricercatori italiani per singolo Paese, questi occupano quote tra il 10% ed il 14%, come nel caso di Regno Unito, Olanda, Francia e Spagna. 
Rispetto a quasi tutte le nazioni prese in considerazione dal sondaggio GlobSci, l’Italia ospita il 9% di dottori di ricerca stranieri e un 2% di professori non italiani. Una differenza enorme se comparata con le percentuali di altri Paesi, come Svizzera (52% e 74%) o Regno Unito (26% e 50%).  
