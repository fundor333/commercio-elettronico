#titolo Offida: le Fontane - In Viaggio
  Offida è famosa per le sue fontane: la  Fontana grande , ad esempio, in ghisa (fusa in una fonderia francese specializzata) su un basamento di pietra, fu costruita in occasione dell’inaugurazione dell’acquedotto comunale (1887) e utilizza le acque delle falde del monte Ascensione. La vasca è ottagonale con aquile e leoni ai quattro lati e al centro una coppa con donna alata (dea Flora, simbolo di primavera). 
La  Fontana del Mietitore  invece, a piazza Valorani, è del 1800 e rappresenta un ragazzo con un falco: l’acqua esce da due bacinelle su base ellittica. Bella anche la  Fontana di S. Francesco  di piazza Bergalucci, ricordo delle predicazioni missionarie tenute in città nel 1935, e quella dell’Abbeveratoio del XVIII secolo. La  Fontana Monumento ai Civili Caduti sul Lavoro  invece è recente, del 2001, mentre la famosa  Fontana Monumento alla Merlettaia , all’ingresso del paese e vicina alle mura cittadine, è del 1983 e porta la firma dello scultore offidano Aldo Sergiacomi: il gruppo bronzeo raffigura tre donne simbolo di tre generazioni, tutte dedite al lavoro, e vuole rappresentare il carattere di continuità della preziosa tradizione locale.  
