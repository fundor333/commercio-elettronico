#titolo Ringiovanito il cervello di un topo - Biotech - Scienza&Tecnica
  Il cervello di un topo è stato ringiovanito: è stata sufficiente una molecola per riportare i neuroni in uno stadio tipico dell'adolescenza, rendendoli molto più sensibili e aperti sia all'apprendimento sia a riparare eventuali danni. Il risultato, pubblicato sulla rivista Neuron, si deve alla ricerca condotta dall'università americana di Yale e potrà aiutare a riparare i danni provocati da traumi celebrali, come quelli causati dall'ictus. 
I cervelli degli individui giovani sono molto diversi da quelli degli adulti: quelli degli adolescenti sono più plastici e malleabili e grazie a questa caratteristica sono in grado si apprendere più rapidamente  e di riparare in tempi più rapidi eventuali lesioni cerebrali. Il cervello adulto è invece molto più rigido e le nuove connessioni che mettono in comunicazione i neuroni (sinapsi) vengono stabilite con un ritmo molto più lento. Adesso si sa che questa grande differenza si deve molto probabilmente ad un singolo gene attivo nel cervello adulto. 
Monitorando per alcuni mesi le sinapsi in un gruppo di topi, i ricercatori sono stati in grado di identificare l'interruttore della 'giovinezza' neurale: si tratta del gene Nogo 1. Nei topi privi di questo gene, i livelli di plasticità cerebrale tipici dei giovani persistono anche in età adulta. E quando i ricercatori hanno bloccato l'espressione di questo gene nei topi adulti, il loro cervello è tornato ai livelli di malleabilità tipici dell'adolescenza.  
''E' una molecola di cui ha bisogno il cervello per il passaggio dall'adolescenza all'età adulta'', ha spiegato il responsabile dello studio, Stephen Strittmatter. ''Questo - ha aggiunto - ci suggerisce che sia possibile spostare indietro l'orologio del cervello adulto e recuperare i danni prodotti da traumi, allo stesso modo di come fanno i bambini''. I ricercatori hanno infatti verificato che lo 'spegnimento' del recettore Nogo facilita di molto la possibilità di recuperare le funzionalità dopo lesioni cerebrali, come quelle causate dall'ictus, e riduce la perdita dei ricordi.  
