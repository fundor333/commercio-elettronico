#titolo L'atmosfera pullula di batteri - Terra e Poli - Scienza&Tecnica
  I microrganismi come batteri e funghi sono numerosissimi anche nell'atmosfera, dove vivono nella fascia più bassa. La loro presenza potrebbe avere un forte impatto sulla formazione di nubi e sul clima. A scoprire che l'atmosfera terrestre, a circa 8-14 chilometri dal suolo, pullula di microrganismi, è lo studio pubblicato sulla rivista dell'Accademia di Scienze degli Stati Uniti, Pnas, e coordinato da Natasha DeLeon-Rodriguez, del Georgia Institute of Technology di Atlanta. 
Non è ancora chiaro se le comunità di microrganismi vengano trasportate solo temporaneamente in alta quota dai venti, ma nel caso in cui vivessero normalmente in questa porzione dell'atmosfera potrebbero nutrirsi dei composti di carbonio molto comuni, come l'acido ossalico.  
In ogni caso la scoperta è interessante perchè i microrganismi potrebbero svolgere un ruolo nella formazione di ghiaccio e nubi e quindi avere un impatto sul clima. Il trasporto a lunga distanza dei batteri potrebbe essere, inoltre, di interesse per i modelli di trasmissione di malattie. 
''In assenza di polvere o altri materiali che potrebbero fornire un buon nucleo intorno al quale si iniziano ad aggregare i cristalli di ghiaccio, a queste altezze anche un piccolo numero di microrganismi potrebbe facilitare la formazione del ghiaccio e attirare l'umidità circostante'', ha osservato uno degli autori, Athanasios Nenes del Georgia Institute of Technology. ''Se i microrganismi hanno la dimensione giusta per innescare la formazione di ghiaccio – ha aggiunto - potrebbero influenzare la formazione di nubi nell'area che li circonda''. 
I ricercatori hanno analizzato campioni raccolti nella parte superiore della troposfera nell'ambito del programma della Nasa chiamato 'Genesis and Rapid Intensification Processes'. A bordo di un aereo che ha sorvolato sia gli oceani sia le aree continentali, un sistema di filtri ha raccolto dall'esterna particelle e microrganismi. I campioni sono stati raccolti sia nelle masse d'ara nuvolose, sia nelle masse d'aria senza nuvole, prima, durante, e dopo due grandi uragani tropicali: Earl e Karl, entrambi del 2010. 
Il materiale raccolto è stato quindi esaminato anche con tecniche di sequenziamento genetico che hanno permesso di individuare i microrganismi e stimare le quantità. Dall'analisi è emerso che i campioni contenevano numerose cellule batteriche e fungine. Sono stati individuati 17 gruppi diversi di batteri, tra i quali alcuni in grado di metabolizzare l'acido ossalico. I batteri rilevati nei campioni rappresentano il 20% delle particelle che in precedenza si pensava fossero sale marino o polvere. Si è scoperto inoltre che le comunità batteriche significativamente diverse caratterizzavano i campioni relativi ai due uragani, suggerendo che tali eventi atmosferici possono trasportare i microrganismi su lunghe distanze, attraverso i continenti.  
