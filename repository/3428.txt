#titolo Bufera con giudici, Pdl insiste su voto. Rebus governo  - Politica
di Francesca Chiri 
 Nonostante l'appello del Capo dello Stato alle forze politiche a favorire la nascita di un governo. per fronteggiare la crisi economica e dare una risposta ai mercati, ancora non sembrano profilarsi soluzioni certe all'impasse post elettorale. Il Pd insiste sulla proposta del segretario ma mette sempre più in conto la possibilità di nuove elezioni ed anche il Pdl insiste sul voto, soprattutto ora che deve fare fronte all'offensiva giudiziara che pende sul capo di Silvio Berlusconi. "Noi tra sfascio e nuovo voto a giugno preferiamo un nuovo voto" conferma il segretario del Pdl, Angelino Alfano. "O Bersani o il voto", sottolinea anche Matteo Renzi che si professa poco ottimista sulla possibilità che il segretario del Pd riesca a raccogliere una maggioranza sui suoi otto punti di programma. E che aggiunge una nuova equazione al rebus governo già ingarbugliato: se ci saranno elezioni anticipate, sostiene, servirà anche fare prima le primarie del Pd. 
 Anche perché dai 5 Stelle la porta resta sempre chiusa. Il movimento non vuole dialogare con nessuno dei partiti che hanno fatto parte della seconda Repubblica e ripete di essere disponibile solo a votare legge per legge. Neppure un appello di 'intellettuali' lanciato dalle colonne di Repubblica, in cui oltre agli otto punti si propone una 'precondizione' per dare la fiducia al governo a guida Bersani: un preventivo voto in giunta parlamentare per dare seguito alla richiesta di ineleggibilità di Berlusconi, firmata da ormai 150.000 persone. "Se non ora quando?", si chiede nell'appello a Grillo dove si definisce il niet del M5S ad un governo che facesse propri alcuni punti fondamentali della loro battaglia "una forma di suicidio". Sul muro contro muro che hanno eretto i partiti si innesta però lo scontro tra il Pdl e la magistratura ormai ai livelli di guardia. Oggi i giudici della Corte d'Appello di Milano hanno stabilito che l'infiammazione agli occhi di Silvio Berlusconi non costituisce un legittimo impedimento assoluto ad andare in aula e dunque il processo sui diritti tv può proseguire. 
 "Medici nazisti su indicazione di un tribunale stalinista sono andati da Berlusconi e hanno emesso un verdetto disgustoso" tuona Fabrizio Cicchitto che parla di una situazione "insostenibile" anche dal punto di vista "istituzionale". Sandro Bondi lancia l'allarme: "Attenzione, di questo passo nessuno potrà controllare la collera dei cittadini". Più pacato ma comunque determinato il segretario del Pdl. "Noi andremo in piazza" per evitare che "una parte di magistratura politicizzata vada contro la sovranità popolare" dice confermando quindi la linea già evocata dallo stesso Berlusconi. Reagisce il Pd: "Le parole del Pdl sulle elezioni - chiude il vicesegretario Enrico Letta - subito dimostrano che la loro agenda ha un solo punto: la difesa di Berlusconi".  
