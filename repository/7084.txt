#titolo Occhio a pressione oculare, e'la settimana mondiale glaucoma - Medicina  - Salute e Benessere
  ROMA - ''Apriamo gli occhi alla prevenzione: la misurazione della pressione oculare non va mai persa di vista''. E' l'appello lanciato dall'Agenzia internazionale per la prevenzione della cecita'-IAPB Italia onlus in occasione della settimana mondiale del glaucoma che si svolgera' dal 10 al 16 marzo (info  www.iapb.it ). 
Per controllarla si potra' approfittare della campagna ''luce dei miei occhi'' che offre un check-up oculistico gratuito e materiale informativo in uno dei centri predisposti nelle 61 le citta' aderenti in tutta Italia. Tra questi, l'11 e il 12 marzo un'Unita' mobile oftalmica sostera' al Policlinico Gemelli di Roma, dove sara' possibile sottoporsi a un controllo medico-oculistico. 
Il glaucoma e' la seconda causa di disabilita' visiva al mondo. Secondo i dati Oms, questa malattia oculare colpisce complessivamente 55 milioni di persone, mentre si stima che in Italia i malati siano circa un milione (ma in un caso su due non sono stati diagnosticati). Spesso colpisce senza dare particolari sintomi: per questo viene definita il 'ladro silenzioso della vista'. Non solo: e' una delle malattie oculari per cui si trae piu' giovamento dalla prevenzione. Se non si cura tempestivamente la vista puo', infatti, subire danni irreversibili a causa della pressione oculare troppo alta (che provoca la morte della cellule del nervo ottico).  
