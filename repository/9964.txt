#titolo Romney sempre più popolare su Twitter, ma ha pagato - Mondo
Guardando agli argomenti trend di Twitter in Usa in questi giorni Mitt Romney sembra vincere almeno dal punto di vista della popolarità, ma in realtà il candidato presidente si è dato un 'aiutino'. 
 Per la prima volta infatti, ha rivelato il direttore della sua campagna, un candidato presidente ha comprato un posto 'sponsorizzato' tra i primi 10 argomenti più popolari. Romney ha infatti 'sponsorizzato' diversi hashtag, tra cui #believeinamerica e #RomneyRyan2012, che per un giorno sono apparsi al primo posto nella classifica. 
 Il servizio, recentemente inaugurato da Twitter e usato di solito per promuovere film, ristoranti, e in generale come forma di pubblicità: "E' un'opportunità per noi essere i primi a usare questo servizio - ha spiegato Zac Moffatt, che dirige la parte digitale della campagna di Romney, al sito specializzato ClicZ - essere 'trendy' per un giorno è un investimento molto più significativo degli altri possibili in Twitter". 
 Il servizio costa un minimo di 120mila dollari (95mila euro), ma né Twitter né Moffatt hanno rivelato quanto il candidato presidente abbia speso.  
