#titolo Ue-Iraq: Mauro, accordo per promuovere democrazia - Politica estera, sicurezza e difesa - ANSA Europa
     (ANSA) - STRASBURGO, 17 GEN - ''Questo e' il primo accordo
tra l'UE e l'Iraq, non solo in campo commerciale, ma anche in
molti altri, che ha l'obiettivo di consolidare le relazioni tra
le due parti'', ha dichiarato l'eurodeputato Mario Mauro,
relatore di entrambe i rapporti approvati oggi dalla plenaria di
Strasbrugo.    Alla luce della firma di questo accordo da parte di tutti gli
Stati membri lo scorso maggio - dopo un negoziato di tre anni -
il relatore mette in evidenza da un lato le questioni che devono
ancora essere affrontate con l'Iraq nel suo cammino verso la
democrazia e lo Stato di diritto con il sostegno dell'UE nel
quadro del nuovo accordo; dall'altro riconosce anche gli sforzi
di questo paese che hanno portato ad alcuni progressi
significativi.    ''E' vero che l'Iraq ha compiuto molti passi avanti sotto il
profilo economico, ma occorre elevare il quadro normativo a dei
livelli standard nei settori economici, energetici e piu' in
generale nell'ambito dei contratti internazionali. Questo
accordo rappresenta quindi un'importante segnale in tal senso ma
la strada e' ancora lunga e credo che l'UE debba dimostrare di
essere fino in fondo all'altezza delle proprie ambizioni
politiche'', ha affermato Mauro.    L'accordo prevede: attivita' di cooperazione organizzate in
materia di igiene, istruzione, lotta contro la poverta',
promozione della trasparenza e di una governance efficace. L'incorporazione dei principi di base dell'OMC (di cui l'Iraq
non e' membro); la lotta contro le armi di distruzione di massa,
contro il terrorismo e il traffico di droga; la tutela dei
diritti e delle liberta' fondamentali (in particolare delle
minoranze etniche e religiose).    ''Per quanto riguarda la risoluzione, voglio sottolineare che
- trattandosi di un accordo di cooperazione e partnership -
ovvero un accordo commerciale tra l'Iraq e l'UE, non abbiamo
inteso comporre un testo contro o a favore della politica
irachena degli ultimi anni. Questo perche' se il nostro scopo e'
quello di promuovere concretamente i principi di democrazia e
liberta' ritengo che il miglior modo sia quello di aprirsi al
dialogo e questo accordo dovrebbe essere lo strumento per
intavolare un dialogo con l'Iraq'', ha spiegato Mauro.    La risoluzione chiede di prestare particolare attenzione ai
diritti umani e alla partecipazione delle donne nella
ricostruzione post-conflitto ed ai piu' alti livelli della vita
politica ed economica. Invita inoltre le autorita' irachene a
prendere le misure necessarie per sviluppare una societa' civile
che possa svolgere un ruolo attivo nel processo politico e
incoraggiare lo sviluppo di media indipendenti, pluralistici e
professionali.    ''La fase estremamente delicata in cui vivono milioni di
iracheni - ha concluso l'ex capogruppo Pdl - richiama l'UE ai
suoi obblighi, ovvero essa non puo' esimersi dall'avere un ruolo
di primo piano nel fornire alle autorita' irachene il sostegno
necessario per far fronte alla difficile ricostruzione e allo
sviluppo del Paese. La sicurezza e la stabilita' dell'Iraq, cosi
come il superamento dell'emergenza umanitaria e la tutela delle
liberta' fondamentali, rappresentano obiettivi ambiziosi da
raggiungere anche attraverso questo tipo di accordi''. (ANSA)
           
