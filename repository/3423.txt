#titolo Radioterapia sempre piu' hi-tech, ma serve appropriatezza - Speciali ed Eventi - Salute e Benessere
  ROMA, 17 NOV - Tra raggi infrarossi, tecnologie che arrivano alle sei dimensioni e lettini robotizzati la radioterapia ha fatto passi da gigante negli ultimi anni, ma non sempre e' necessario inseguire le ultime tecnologie per avere buoni risultati. Lo affermano gli esperti dell'Associazione Italiana Radioterapia Oncologica (AIRO), che affronteranno tra gli altri anche il tema dell'appropriatezza durante il Congresso Nazionale in corso a Roma fino al 20 novembre. 
 ''Il messaggio che noi radioterapisti vorremmo trasmettere ai pazienti e' che non serve 'inseguire' l'apparecchiatura d'avanguardia per un ottimale trattamento radiante - spiega Giovanni Mandoliti, presidente AIRO - nella maggior parte dei casi la radioterapia conformazionale (3D-CRT), considerata attualmente lo standard, e' sufficiente a trattare la maggioranza delle neoplasie. E questa metodica viene attualmente eseguita in tutti i centri di radioterapia oncologica italiani''. Durante il congresso verranno presentate le linee guida ufficiali sull'appropriatezza nelle cure elaborate dall'associazione. Ecco una sintesi delle principali tecniche in uso con le loro applicazioni piu' importanti. 
 TERAPIA CONFORMAZIONALE la terapia conformazionale costituisce oggi lo standard nel trattamento della maggior parte delle patologie tumorali. Con questa tecnica la forma e la dimensione del tumore da colpire con i fasci di radiazioni ionizzanti vengono ricostruite tridimensionalmente sulla base delle immagini acquisite con la tomografia computerizzata (TC), ma possono essere usate anche la risonanza magnetica (RM) o la tomografia a emissione di positroni (Pet). E' possibile modificare il profilo del fascio di radiazioni al fine di proteggere in maniera ottimale i tessuti sani circostanti e di ridurre conseguentemente gli effetti collaterali. La radioterapia ad intensita' modulata (IMRT) rappresenta una forma avanzata di radioterapia conformazionale 3D rispetto alla quale presenta il vantaggio di ottenere un maggior risparmio di dose ai tessuti sani circostanti la lesione. L'IMRT e' particolarmente utile in caso di tumori con forme complesse o posti in prossimita' di strutture critiche, in grado di tollerare dosi inferiori a quelle richieste per il controllo della neoplasia. STEREOTASSI: questa tecnica permette di somministrare con notevole precisione una elevata dose di radiazioni ad un piccolo volume con risparmio dei tessuti sani circostanti grazie all'utilizzo di precisi sistemi di immobilizzazione del paziente. L'irradiazione stereotassica puo' essere effettuata in singola frazione o in piu' sedute e offre il vantaggio di permettere di irradiare sedi e lesioni difficilmente raggiungibili con le metodiche convenzionali. La stereotassi puo' essere realizzata con i comuni acceleratori lineari, opportunamente modificati, o con apparecchiature dedicate quali la Gammaknife e il Cyberknife. La Gammaknife utilizza un sistema di immobilizzazione invasivo e viene impiegato esclusivamente per trattamenti intracranici. Il CyberKnife e' costituito da un acceleratore lineare miniaturizzato montato su un braccio robotico in grado di muoversi attorno al paziente in ogni direzione. Il Cyberknife e' in grado di eseguire trattamenti stereotassici sia intracranici che extracranici. 
 ADROTERAPIA: viene cosi' definita una tecnica radioterapica che utilizza le radiazioni prodotte da particelle subatomiche, quali i protoni e i neutroni, ioni leggeri dette adroni. L'adroterapia richiede acceleratori di particelle dedicati ed e' effettuata solo in pochi centri specializzati. Per la maggiore lesivita' biologica e le modalita' particolari di cessione di energia tali trattamenti hanno indicazioni molto selettive e per lo piu' in ambito di studi clinici.  
