#titolo Stati Uniti - Elezioni 2013
Dalle elezioni italiane deve uscire un governo forte e stabile per andare avanti sulla strada delle riforme. Nelle parole dei giorni scorsi dell'ambasciatore Usa, David Thorne, ci sono tutte le aspettative e le speranze che Oltreceano si coltivano sul nostro Paese, dalla Casa Bianca a Wall Street. Un auspicio che il presidente americano, Barack Obama, ha ribadito anche al capo dello Stato, Giorgio Napolitano, accolto a Washington con grande amicizia e affetto. Si tratta di un auspicio misto a forte preoccupazione. 
 Soprattutto nella comunita' finanziaria e tra gli investitori che - come da giorni scrivono tutti i maggiori quotidiani Usa, a partire dal Wall Street Journal - hanno generalmente apprezzato l'azione del governo di Mario Monti, considerata un importante passo in avanti per ridare solidita' e credibilita' al Belpaese; ma che al contempo sono spaventati non solo dall'incertezza che regna sull'esito del voto, ma anche dai continui scandali che riguardano alcune delle piu' importanti e prestigiose imprese italiane. Cosi' mentre negli ultimi mesi si sono moltiplicate le missioni in Usa di politici, ministri e imprenditori italiani, con lo scopo di tranquillizzare l'amministrazione Obama e i mercati sul futuro dell'Italia, le notizie che coinvolgono i vertici di gruppi come Monte dei Paschi di Siena, Finmeccanica e Saipem creano stupore e sconcerto, mettendo ancora una volta a repentaglio l'immagine e la credibilita' del nostro Paese in America e fiaccando ancor di piu' la propensione delle aziende Usa a fare investimenti italiani. 
 E poco importa se in tanti vengono a Washington e a New York affannandosi a spiegare che in Italia la situazione e' molto migliore di quello che sembra. La campagna elettorale, di certo, non aiuta. Tutti i principali osservatori politici e analisti si interrogano su chi governera' l'Italia dopo il voto, attenti ai sondaggi che indicano chiaramentre il rischio dell'assenza di una chiara e forte maggioranza. Vanificando - si teme negli Stati Uniti - proprio la nascita di quel governo forte e stabile che tutti invocano. E col pericolo che una instabilita' dell'Italia, terza economia europea, accentui le difficolta' dell'Eurozona. Difficolta' che inevitabilmente avrebbero un impatto a livello globale, contagiando anche la gia' zoppicante ripresa dell'ecomnomia americana. Non e' un mistero, poi, che l'eventuale ritorno di Silvio Berlusconi non e' visto di buon occhio Oltreoceano, come hanno sottolineato molti quotidiano statunitensi. Con ancora il Wall Street Journal che ha puntato il dito sulle promesse elettorali dell'ex premier, considerate a rischio per il prosieguo della lunga strada del risanamento dei conti pubblici.  
