#titolo Agricoltura: Pac; Petrini a Ue,sostenibilita' non e'optional - Europa - Terra&Gusto
  (ANSA)  - ''Non accetteremo oltre che la Pac aiuti chi può scegliere di non adottare pratiche ecocompatibili: la sostenibilità non è un optional e deve diventare un obbligo per tutti, nell'interesse di tutti''. E' quanto scrive il fondatore e presidente Slow Food Carlo Petrini, in un appello ai parlamentari europei riuniti in sessione plenaria sulla riforma della Politica Agricola Comune (PAC), che sarà letto domani a Strasburgo durante la manifestazione organizzata da ARC2020, piattaforma che riunisce oltre 150 organizzazioni. 
''Non è più ammissibile - continua Petrini -  che i soldi di tutti gli Europei sostengano la produzione agricola in quanto tale, senza che si prenda atto che è immorale incassare denaro per inquinare, impoverire Madre Terra e agire in modo insensibile verso i cittadini, non semplici consumatori ma legittimi titolari dell'erario. Non è più ammissibile che i soldi di tutti sostengano il profitto di pochi e in più debbano anche servire a riparare i danni al bene comune che quei profitti hanno provocato. L'interesse è pubblico, se si parla di Pac. Non cogliere l'occasione per un cambio netto di paradigma sarebbe disastroso, oltre che scandaloso'' conclude.(ANSA).  
