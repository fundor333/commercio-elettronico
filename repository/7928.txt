#titolo Olanda: Lambertus Van Marwijk - Gli Allenatori - Mondiali Sudafrica
  E' Lambertus Van Marwijk, nato a Deventer il 19 maggio 1952. Prima di intraprendere la carriera tecnica, Van Marwijk e' stato centrocampista di buonissimo livello, collezionando 393 presenze in Eredivisie e togliendosi anche la soddisfazione di disputare una gara con la nazionale maggiore 'orange' nel 1975, in pieni anni d'oro del calcio olandese, quello dei vari Cruijff, Neeskens, Rep, e compagnia. Le squadre di club in cui ha militato Van Marwijk sono state: Go Ahead Eagles (dal 1969/70 al 1974/75), AZ 67 Alkmaar (dal 1975/76 al 1977/78), MVV Maastricht (dal 1978/79 al 1985/86), Fortuna Sittard (nel 1986/87), per chiudere la propria carriera agonistica con l'FC Assent (nel 1987/88).  
 Gia' nel 1982, pero', quindi prima ancora di chiudere con il calcio giocato, Van Marwijk aveva iniziato ad allenare nel settore giovanile del MVV Maastricht (dal 1982/83 al 1985/86), quindi sempre nel settore giovanile del SV Meerssen (dal 1986/87 al 1989/90, a tempo pieno dal 1988/89). Nel 1990/91 la prima panchina professionistica con l'FC Herderen, quindi ha via via allenato RKVCL Limmel (dal 1991/92 al 1994/95), ancora SV Meerssen (dal 1995/96 al 1997/98), Fortuna Sittard (dal 1998/99 al 1999/00) e Feyenoord (dal 2000/01 al 2003/04 e nel 2007/08), sulla cui panchina la doppia esperienza e' stata interrotta da un biennio in Germania alla guida del Borussia Dortmund (dal luglio 2004 al dicembre 2006).  
 Prima del termine della stagione 2007/08, quando era alla sua seconda esperienza al Feyenoord, la federazione olandese annuncio' che Van Marwijk sarebbe divenuto nuovo C.T. della nazionale maggiore olandese, sostituendo Marco Van Basten al termine degli Europei di Austria/Svizzera 2008. Nella sua carriera agonistica Van Marwijk puo' vantare 1 coppa d'Olanda (AZ 67 Alkmaar, 1977/78), 2 retrocessioni in seconda divisione (MVV Maastricht, 1981/82 e 1985/86) ed 1 promozione nella massima serie olandese (MVV Maastricht, 1983/84). Nella sua carriera tecnica Van Marwijk ha ottenuto 1 coppa Uefa (Feyenoord, 2001/02) ed 1 coppa d'Olanda (Feyenoord, 2007/08), senza dimenticare le due finali di coppa d'Olanda raggiunte e perdute alla guida di Fortuna Sittard e Feyenoord.  
