#titolo Cile - Mondiali Sudafrica
  La bonta' del lavoro del ct argentino, Marcelo Bielsa, al quale in Cile e' stato intitolato perfino uno stadio. E poi una squadra giovane e a vocazione offensiva, che con il trio Fernandez-Sanchez-Suazo vuole far dimenticare la storica coppia gol Salas-Zamorano ed eguagliare almeno il risultato di Francia '98 quando la 'Roja' raggiunse gli ottavi di finale. Ecco gli ingredienti del Cile al Mondiale Sudafrica 2010. 
 
All'indomani della buona prestazione all'edizione del '98, il Cile pago' da subito un pesante ricambio generazionale, finendo per passare dal 4/o posto ottenuto nel girone eliminatorio che gli diede la qualificazione in Francia, all'ultima piazza solamente quattro anni più tardi nelle qualificazioni alla Coppa del Mondo di Giappone-Corea del Sud 2002, superata in classifica addirittura dal Venezuela. Prestazioni deludenti ripetute anche nel girone eliminatorio per Germania 2006, chiuso dalla Roja solo al settimo posto. Dopo la delusione per le due mancate qualificazioni ai mondiali precedenti, la federazione ha deciso di chiudere il rapporto con il vecchio ct Acosta e di iniziare una vera e propria rifondazione affidando la  nazionale all'ex tecnico dell'Argentina, Bielsa. Con la sua guida esperta e con l'ottimo serbatoio della squadra under 20, terza nel Mondiale del 2007, il Cile e' tornato finalmente protagonista in Sudamerica ed e' riuscito a qualificarsi con merito per il Sudafrica. Sospinta da Humberto Suazo, 10 gol (cannoniere del girone), e dalla fantasia di Alexis Sanchez, attaccante dell'Udinese (3 reti), e Matias Fernandez (4), la nazionale cilena ha disputato un ottimo girone di qualificazione, terminando al secondo posto ad una sola lunghezza dalla Selecao brasiliana, e togliendosi anche la soddisfazione di battere in casa l'Argentina di Maradona. "Non penso a prendermi rivincite personali - ha spiegato, in ottica Sudafrica - per quanto e' successo con l'Argentina in Corea nel 2002. Niente in futuro potra' mai cancellare quella tristezza". 
 Una squadra, quella cilena, che potrebbe essere ancora piu' completa se il ct Bielsa riuscisse a convincere David Pizarro,  cervello del centrocampo della Roma, a fare marcia indietro e tornare dopo quasi cinque anni in Nazionale. 
Il playmaker giallorosso si è ritirato dalla 'Roja' nell'ottobre del 2005, dopo la mancata qualificazione del suo paese ai mondiali 2006, ma farebbe molto comodo, insieme a Valdes dell'Atalanta, alla causa cilena. Un contributo dall'Italia arrivera' comunque: in Sudafrica, oltre a Sanchez, ci saranno anche Carmona della Reggina e Isla dell'Udinese. Solo la prova del campo (con Spagna, Svizzera e Honduras) rivelera' se la rivoluzione di Bielsa ha dato i suoi frutti o se quel terzo posto del lontano 1962, nel mondiale casalingo, e' destinato a restare ancora a lungo un miraggio irraggiungibile.  
   
