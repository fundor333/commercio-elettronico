#titolo Vela: New York- S.Francisco; Maserati a 380 miglia da traguardo - Nautica e Sport - Mare
  (ANSA) - ROMA, 14 FEB - Al 45/o giorno di navigazione è arrivato un po' di vento per Giovanni Soldini e il team di Maserati, che si trovano a sole 380 miglia da San Francisco, porto d'arrivo della storica Rotta dell'Oro. Vento da nord sui 15-18 nodi che li costringe a bolinare ancora per 80 miglia verso nord ovest, prima della virata in direzione della meta. L'equipaggio di Maserati spera di riuscire ad arrivare a San Francisco nel giro di 48 ore. "Se tutto va bene dovremmo arrivare sabato 16, racconta Soldini da bordo. "Ma tutto dipenderà dalle ultime 120 miglia, che si prospettano difficili. Le previsioni danno 6-7 nodi di vento da nord, ma in questi casi finché non arrivi lì non sai quanto vento effettivo può esserci. E bastano 2 nodi di vento in più o in meno per fare la differenza. A bordo tutto bene, anche se siamo affamati e desiderosi di arrivare!". Soldini insieme a otto uomini di equipaggio è partito da New York il 31 dicembre 2012 per tentare di battere il record della Rotta dell'Oro (13.225miglia da New York a San Francisco passando per Capo Horn), detenuto per la categoria monoscafi da Yves Parlier con Aquitaine Innovations (57 giorni e 3 ore). (ANSA).  
