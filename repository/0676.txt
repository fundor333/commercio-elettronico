#titolo Porti: calo passeggeri, Gnv sospende rotta Genova-Olbia - Autorit√† Portuali Sardegna - Mare
     (ANSA) - CAGLIARI 14 MAR - Grandi Navi Veloci conferma i
collegamenti estivi da Genova per Porto Torres. Ma sospende la
rotta tra il porto del capoluogo ligure e Olbia: colpa del calo
registrato negli ultimi tre anni, ma anche dell'aumento degli
oneri tecnici e gestionali, a partire da quelli legato al costo
del carburante. ''La Sardegna e' una meta che ha registrato
negli ultimi anni una costante diminuzione dei flussi turistici. In questo momento congiunturale cosi' difficile, la nostra
azienda non puo' in alcun modo operare in regime di perdita'',
chiarisce Ariodante Valeri, direttore generale della compagnia.    ''I livelli di prenotazione registrati ad oggi per Olbia -
spiega - non ci consentirebbero di operare quella linea con
profitto. Ci auguriamo che in futuro il trend subisca
un'inversione di tendenza, che consenta alla compagnia di
ripristinare i collegamenti con Olbia''. Gnv contattera'
direttamente tutti i passeggeri che hanno gia' acquistato un
biglietto per lo scalo dell'Isola Bianca: secondo la normativa
in vigore, potranno scegliere se modificare la loro prenotazione
- sbarcando a Porto Torres - o ottenere il rimborso integrale
del biglietto. La compagnia, inoltre, al fine di limitare al
massimo il disagio ai propri clienti, si impegna ad offrire la
riprotezione, senza nessuna variazione di prezzo, a bordo delle
navi delle compagnie che operano sulla stessa linea. (ANSA).
