#titolo MAPPA: La zona di sicurezza - Diario Vaticano
Una zona di rispetto attorno al Vaticano, navette e metro gratis , un tratto del lungotevere chiuso per permettere il passaggio delle delegazioni e anche una nursery in piazza. Queste alcune delle misure messe in campo per domani a Roma, giorno di inizio del pontificato di Francesco.  
 ZONA DI RISPETTO ATTORNO AL VATICANO E MOBILITA'  La Questura ha stabilito un'area di rispetto a ridosso dello Stato della Città del Vaticano interamente pedonalizzata. Il trasporto pubblico devierà su percorsi alternativi ed è previsto anche lo spostamento dei capolinea. Dalle ore 7.30 alle ore 9.30 sarà vietato il traffico tra Lungotevere Aventino e Lungotevere Sangallo (Lungotevere Aventino, Pierleoni, Cenci, Vallati, Tebaldi e Sangallo) nonché dei Ponti Palatino, Garibaldi e Mazzini. Inoltre, per il passaggio in sicurezza delle Autorità, verrà effettuato un transennamento lungo i lati di tutto Corso Vittorio Emanuele II. Dalle 6.00 alle 9.30 e dalle 11.30 alle 14 verrà interdetto al traffico veicolare Corso Vittorio Emanuele II, da Via del Plebiscito alla Galleria Pasa.  
 METRO E DUE LINEE BUS GRATIS - ZTL APERTA  Le due linee della metropolitana saranno gratuite sino alle 14 così come le navette straordinarie e le linee 40 e 64. Verrà sospeso il transito per gli Open Bus. I varchi Ztl diurni saranno disattivati per l'intera giornata.  
 NAVETTE STRAORDINARIE  Dalle 6 alle 13 saranno attive tre linee di bus navetta in partenza da Termini, dallo stadio Olimpico e da valle Giulia  
 850 VIGILI IN CAMPO  Saranno 850 gli agenti della Polizia di Roma Capitale impegnati esclusivamente in tutto il quadrante interessato dall'evento. In particolare verranno coinvolti gli agenti dei Municipi I, II, IX, XVI, XVII,XVIII. A questi vanno aggiunti tutti gli altri uomini del Corpo impegnati in servizio ordinario negli altri Municipi.  
 NO AMBULANTI E AUTO NELLA ZONA DI RISPETTO  Gli agenti della Polizia di Roma Capitale provvederanno allo spostamento degli operatori di commercio (ambulanti) insistenti le aree limitrofe a Piazza San Pietro (con ricollocazione secondo le modalità stabilite dalla Polizia Locale). Verranno inoltre rimosse le auto all'interno dell'area 'rossa'.  
 900 VOLONTARI DELLA PROTEZIONE CIVILE IN STRADA  Dalle ore 5.30 fino a cessate esigenze saranno coinvolti nelle operazioni circa 900 volontari della Protezione Civile, alcuni dei quali saranno operativi nelle stazioni, Termini in particolare, per regolare l'afflusso e il deflusso dei fedeli .  
 SERVIZI DI ACCOGLIENZA PER DISABILI  E' previsto altresì un camper medico attrezzato in via della Conciliazione. Dalle ore 6 saranno predisposte 8 unità speciali di strada. I disabili dell'Unitalsi saranno accompagnati da 5/6pullmini. Allestiti 2 gazebo per servizi di accoglienza.  
 ASSISTENZA SANITARIA  Il 118 ha predisposto un piano di protezione sanitaria con 6 posti medici avanzati, 1 posto medico di rianimazione, 7 mezzi di soccorso base, 4 mezzi di soccorso avanzato. Ci saranno inoltre 20 squadre di soccorritori a terra.Ci sarà una tenda sanitaria per assistenza e osservazione di pazienti disabili, anziani e una nursery attrezzata per bambini e genitori. Inoltre l'Ares ha predisposto due punti di supporto psicosociale. Nell'area anche 190 bagni chimici.  
 MAXISCHERMI  Sei maxischermi permetteranno ai fedeli di seguire la cerimonia  
