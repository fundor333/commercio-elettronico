#titolo Suzuki svela S-Cross, il crossover concept del segmento C - Prove  e Novità - Motori
  PARIGI - Passerella di rilievo, al salone di Parigi per la concept car Suzuki S-Cross, modello inedito che anticipa la nuova generazione dei crossover del marchio per il segmento C, e che anticipa l'ambizioso programma dei lanci annuali Suzuki che partiranno dal 2013. Un punto a favore per un marchio che nell'esercizio in corso ha potuto contare su vendite globali cresciute del 10,5% su base annua.     Suzuki esprime, con i suoi prodotti, la strategia del brand espressa da "Way of Life!", slogan che significa saper soddisfare al meglio le esigenze di ogni cliente. La nuova concept S-Cross presentata oggi vuol essere la manifestazione del know-how tecnologico che Suzuki ha sviluppato in oltre 40 anni di progettazione e commercializzazione di auto fuoristrada. 
La vettura segna l'ingresso della Suzuki nel mercato dei crossover del segmento C, con caratteristiche e prestazioni che garantiscono comfort ottimale ed elevato grado di praticità del modello, come conferma la volumetria del bagagliaio, tra le maggiori nella gamma crossover di segmento C. 
Le linee della carrozzeria comprendono i fendinebbia a LED installati nel paraurti frontale e le luci posteriori, sempre a LED, testimoni della forte personalità espressa dall'estetica futurista del modello. La qualità delle finiture emerge dalla griglia anteriore, a maglia in cromo scuro satinato, e ai mancorrenti del tetto a scomparsa. La linea aerodinamica della carrozzeria degrada verso la parte posteriore offrendo una risposta concreta alla riduzione dei consumi. Il paracoppa, infine, insieme agli ampi passaruota, alle modanature inferiori e ai cerchi cromati da 20 pollici, contribuiscono a conferire un aspetto di robustezza e solidità. Il nuovo veicolo Suzuki eredita anche maneggevolezza su strada e valide prestazioni, noti punti di forza della serie Swift, SX4 e Kizashi.     Suzuki adotta inoltre tecnologie che rappresentano un'evoluzione nelle prestazioni della trazione integrale, storico patrimonio della marca. Il nuovo modello promette una guida fluida, sportiva e scattante, che permette consumi ottimali e garantisce anche buone prestazioni sulla neve. Il nuovo crossover S-Cross affiancherà i modelli Alto, Splash, Swift, SX4, Jimny e Grand Vitara in una gamma che comprende autovetture di numerose classi di mercato in modo da soddisfare ogni esigenza dell'utenza.  
