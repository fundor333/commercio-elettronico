#titolo Vela: Soldini 'prende' alisei, e' a 1.700 miglia da Equatore - Nautica e Sport - Mare
  (ANSA) - GENOVA, 31 GEN - Dopo 31 giorni di navigazione,  Maserati  ha agganciato gli alisei del Pacifico del sud, che dovrebbero accompagnare  Giovanni Soldini  e l'equipaggio fino all'equatore, distante 1.700 miglia. resta dunque aperta la possibilita' del velista italiano di battere il record di traversata New York san Francisco, detenuto da Aquitaine Innovations e da Yves Parlier con 57 giorni e 3 ore. 
Via satellitare, Soldini ha riferito che Maserati e' ora sospinto da un vento stabile sui 18 nodi che permette al monoscafo di filare con un'andatura compresa tra i 16 e i 20 nodi. "Siamo a 27 gradi sud e il morale e' altissimo dopo l'arrivo degli alisei. La vita a bordo procede bene, scandita dai turni ogni 4 ore. Dovremmo raggiungere l'equatore intorno al 6 febbraio''. Giovanni Soldini e gli otto uomini dell'equipaggio sono partiti da New York il 31 dicembre 2012. Devono ancora percorrere 4.000 miglia per arrivare a San Francisco.(ANSA).  
