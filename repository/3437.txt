#titolo SPECIALE MISS ITALIA - Speciali
Una piazza piena all’inverosimile, oltre diecimila persone, ha accolto Giusy Buscemi, Miss Italia 2012 , tornata a casa, a Menfi,  dopo il successo di Montecatini Terme. 
 Erano presenti numerosi sindaci delle zone vicine, tutti con la fascia tricolore, insieme al primo cittadino della località in provincia di Agrigento, Michele Botta, medico di famiglia della miss, che ha organizzato l’evento: una manifestazione  sobria, composta, centrata sui festeggiamenti della ragazza, naturalmente, ma anche su uno spettacolo culturale con testi letterari e musiche ispirate alla bellezza. 
 In precedenza Giusy Buscemi era stata ricevuta nell’aula del consiglio comunale dalla giunta al completo. Ha detto il sindaco Botta: “Il titolo di Miss Italia è per noi un beneficio: basta vedere l’entusiasmo della gente, l’accoglienza che è stata tributata alla miss. Questo suo successo  ha unito il territorio: con gli altri sindaci siamo diventati una quadra”. 
 “Sono felice di aver vinto questo titolo – ha detto Giusy  durante la festa – ora però devo meritarmelo perché avverto la responsabilità di portare una corona che appartiene a tutti, alla mia città, alla Sicilia e a  coloro che – dicono - da nord a sud mi hanno votato” . Del resto, quando in gara erano rimaste tre concorrenti, la ragazza di Menfi in pochi minuti ha ricevuto dal pubblico 23 mila preferenze, il 56%  del totale. “Miss Italia – ha aggiunto – è certamente un privilegio e un onore, ma ci  sono doveri che voglio adempiere in pieno. L’unico timore è di non dare sempre il massimo”.  “Quando si parla di Miss Italia ricorrono spesso luoghi comuni, come quello delle raccomandazioni, ma il fatto che abbia vinto io – ha detto ricevendo un grande applauso - è la dimostrazione che non esistono e che tutto è pulito”. 
 Riferendosi all’articolo di Barbara Palombelli sul “Foglio”, ha spiegato: “Ha fatto bene a difendere il Concorso. Parlarne male,  a parte le normali critiche,  è una mancanza di rispetto nei confronti delle migliaia di ragazze che si iscrivono. Per me è stato un momento di formazione personale”. 
 Giusy ha voluto accanto a sé sul palco le sue amiche,  Valeria, Ilaria e Mariangela, le quali le hanno donato 45 rose, tante quante il numero che aveva in gara a Montecatini Terme.Un brindisi, naturalmente con il vino di Menfi, e i fuochi d’artificio hanno concluso la festa. 
 GIUSY BUSCEMI E' MISS ITALIA 2012  - "Voglio essere una miss che non solo è bella ma sa anche ballare". La siciliana Giusy Buscemi, 19 anni, è la nuova Miss Italia. E' stata eletta nella finalissima di Montecatini Terme. Originaria di Mazara del Vallo (Trapani), ma da sempre vive a Menfi, la citta' della sua famiglia, capelli biondi e occhi verdi, è molto determinata: "Voglio fare l'attrice e ce la metterò tutta per realizzare anche questo mio sogno". 
 Aveva già vinto la fascia di Miss Wella Professional, titolo che ora passerà alla seconda classificata in quella categoria.Ha un fratello di 17 anni e nel tempo libero pratica danza. 
 Ha partecipato a Miss Italia perché è stato il sogno di tutta la sua adolescenza. A incoronarla pochi minuti prima dell'una di notte Beppe Fiorello, presidente della giuria in studio.  
