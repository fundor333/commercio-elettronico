#titolo Voli: Corte Ue, obbligo rimborso se ritardo arrivo 3 ore - Industria e trasporti - ANSA Europa
     (ANSA) - BRUXELLES, 26 FEB - I passeggeri di un volo con una
o piu' coincidenze hanno diritto ad una compensazione in denaro,
se il loro volo raggiunge la destinazione finale con un ritardo
pari o superiore a tre ore. Lo stabilisce con una sentenza la
Corte di giustizia Ue del Lussemburgo. Il fatto che il ritardo
del volo iniziale non abbia superato i limiti stabiliti da
quanto previsto dal diritto Ue - si precisa - non incide sul
diritto all'indennizzo. 
   Secondo la sentenza della Corte di giustizia Ue, l'indennizzo
e' forfettario, di un importo compreso tra i 250 ed i 600 euro,
in funzione della lunghezza del volo, e determinato sulla base
dell'entita' del ritardo a destinazione.    La Corte si e' espressa in merito ad una causa presentata da
Luz-Tereza Folkerts nei confronti di Air France. Munita di una
prenotazione per un volo da Brema (Germania) a Asuncion
(Paraguay), via Parigi e San Paolo, la passeggera ha subito un
ritardo di due ore e mezzo, nell'orario di partenza iniziale,
con uno slittamento delle coincidenze, accumulando un ritardo,
all'arrivo, di 11 ore rispetto a quanto previsto.    Quanto alle conseguenze finanziarie per le compagnie, possono
essere attenuate se il vettore e' in grado di dimostrare che il
ritardo prolungato e' dovuto a circostanze eccezionali ed
inevitabili. L'indennizzo puo' essere ridotto del 50%, se il
ritardo rimane inferiore alle quattro ore, per un volo superiore
ai 3500 chilometri.(ANSA).
