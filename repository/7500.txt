#titolo Marco Makaus nuovo CEO societa' organizzatrice Mille Miglia - I Protagonisti - Motori
  ROMA - Cambio al vertice della 1000Miglia Srl, la societa' soggetta al controllo dell'Automobile Club di Brescia che organizza l'omonima grande manifestazione sportiva. 
Marco Makaus, 53 anni, manager del settore auto, e' il nuovo responsabile della valorizzazione del marchio 1000Miglia, del marketing nonche' della gestione dei rapporti organizzativi. 
Ad Andrea Dalledonne, gia' componente del CdA della MilleMiglia srl, sono state invece conferite le deleghe di gestione amministrativa, finanza e controllo. 
I due professionisti - si legge nel comunicato di 1000Miglia Srl - sono stati cooptati ai vertici della societa' ed andranno a sostituire Stefano Sacco che lascia l'incarico di amministratore delegato per cogliere una nuova opportunita' professionale. 
''Il rafforzamento dei reparti di gestione amministrativa e di valorizzazione del marketing e dei rapporti con le Case automobilistiche era indispensabile e gia' programmato da tempo dallo stesso Sacco - ha commentato il presidente Roberto Gaburri - e con l'ingresso di due professionisti di tale levatura possiamo dire di essere ormai ben consolidati e pronti ad affrontare al meglio la sfida organizzativa della prossima edizione della Mille Miglia''.    Grande esperto di auto d'epoca - come collezionista, storico, autore di articoli e libri, organizzatore di club e di manifestazioni - Makaus e' un nome particolarmente noto nel settore automotive con esperienza ventennale nell'ambito di marchi di successo come Jeep, Ferrari, Mini e Rolls Royce. In particolare in questa ultima Casa, Makaus ha ricoperto il ruolo di regional director continental Europe e, successivamente, di general manager Italia.  
