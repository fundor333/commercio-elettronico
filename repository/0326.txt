#titolo Cosmesi made in Italy, Unipro premia le eccellenze  - Speciali ed Eventi - Salute e Benessere
  ROMA - L'innovazione e la ricerca sono il motore delle aziende che operano nel campo della bellezza e l'Associazione italiana delle imprese cosmetiche, Unipro, per la prima volta, ha bandito un premio, Unipro Award, dedicato alle imprese della penisola che si distinguono per idee e progetti di innovazione originali. In Italia ci sono circa 1.000 società cosmetiche, circa 500 sono associate ad Unipro e rappresentano il 95% del fatturato dell'intero settore. "Abbiamo molte eccellenze riconosciute nel mondo ed era fondamentale istituire un premio per potenziare la reputazione del settore, con particolare attenzione ai giovani", sottolinea Fabio Rossello, Presidente Unipro. "Il 65% del make up mondiale, ad esempio, è fabbricato in Italia. Dal 1990 le nostre esportazioni di cosmetici crescono in media del 5% annuo e nel 2010 si è raggiunta la crescita maggiore degli ultimi dieci anni, con un incremento del 17%. Ci sono 35.000 occupati nel settore che diventano 200.000 se si considera tutta la filiera. Di questi il 54% è donna e i laureati totali sono pari all'11% degli occupati, contro una media nazionale del 6%". 
"Il premio Unipro è dedicato alle attività imprenditoriali che si sono distinte per innovazione di prodotto o di processo produttivo, per avere contribuito ad aumentare la ricchezza sociale e il welfare per i dipendenti e per le comunità dei Paesi nel mondo coinvolte nella produzione secondo principi equi e solidali, ma anche per avere coinvolto giovani lavoratori e avere ottenuti benefici sociali" spiega Benedetto Lavino, Vicepresidente Unipro e responsabile del progetto. Al concorso, bandito il luglio scorso, hanno aderito 26 aziende. Una giuria esterna di esperti ha selezionato 6 finalisti: Uni.Far.Co Unione di Farmacisti di Santa Giustina (BL), Chromavis di VaianoCcremasco (CR), N&B Gruppo Merino di Martano (LE), Gala di Forlì (FC), divisione L'Oreal Luxe Milano e Cosmint di Ogliate Comasco (CO). Il 7 febbraio, alle Officine del Volo a Milano alle ore 19, saranno eletti 3 vincitori. Previsti anche 3 riconoscimenti speciali. .  
