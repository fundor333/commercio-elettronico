#titolo Trionfo 5 stelle a Parma, Pizzarotti sindaco  - Speciale Amministrative 2012
di Giulia Seno 
 PARMA - "Sarà un trionfo", aveva pronosticato Beppe Grillo. Detto fatto, ora il sindaco di Parma é il grillino Federico Pizzarotti, 39 anni, project manager informatico in una banca. Per molti era impensabile, anche per la campagna elettorale 'a basso costo'. Accade dopo 14 anni di giunte di centrodestra, l'ultima travolta da scandali e inchieste. Pizzarotti ha sconfitto con il 60,23% il candidato Pd, Vincenzo Bernazzoli (avanti al primo turno con il 39,2% con il grillino al 19,9), sostenuto dal centrosinistra. Politico di lungo corso e attuale presidente della Provincia, si pensava che avesse la strada spianata con il comune commissariato per i buchi di bilancio provocati dal centrodestra, ma da domani, lo ha già detto, tornerà a lavorare in Provincia. Nel Pd è resa dei conti e il segretario provinciale, Roberto Garbi, paga subito con le dimissioni. Il neo sindaco Pizzarotti tende a tenere il proprio successo sul piano locale, con i suoi 19 consiglieri comunali su 32 e i problemi del debito comunale e dell'inceneritore avversato (per lo stop ai lavori ci sono penali da pagare). Per questo risultato, oltre a Grillo, si era speso ufficiosamente più di un esponente Pdl, in funzione anti Pd. Ma è un risultato che, comunque, proietta ancora di più il Movimento 5 Stelle verso le elezioni politiche del 2013, sospinto dal vento anti-casta.  
 L'esito dei cinque 'referendum', come li aveva chiamati Beppe Grillo, dà ora al M5S i sindaci di Comacchio (Ferrara), Mira (Venezia) e soprattutto Parma. Dopo Sarego (Vicenza), vinto al primo turno. Età media 31 anni e sei mesi, con Pizzarotti il più 'vecchio'. Insomma, conquistata Stalingrado-Parma, ora Beppe Grillo si aspetta Berlino-Roma. A Parma intanto cambiano le istituzioni, almeno secondo il programma di Pizzarotti: referendum propositivo senza quorum, bilancio comunale partecipato, consulta di associazioni e comitati, sedute aperte del Consiglio comunale e tutto sul web, dove i cittadini saranno chiamati direttamente a esprimersi. Per la sua squadra, Pizzarotti ha fatto una consultazione in rete. Arrivati circa 150 curriculum, gli assessori sono tutti da scegliere, ma on line ecco tre 'consiglieri del sindaco', gratuiti: Loretta Napoleoni per l'economia partecipata; Maurizio Pallante che ha già lavorato al Piano energetico di Reggio Emilia; Pierluigi Paoletti, analista finanziario e presidente di Arcipelago Scec che si occupa di economie locali sociali. Poi, Fabio Salviato, co-fondatore e già presidente di Banca Etica, le indiscrezioni lo danno già assessore al Bilancio; e tra i consulenti, forse, l'urbanista dello stop al consumo di suolo, Paolo Berdini, già segretario generale dell'Inu; per la gestione dei rifiuti Raphael Rossi, già presidente di Asia a Napoli e di Amiat a Torino dove ha 'rifiutato tangenti' e ha 'denunciato i corruttori', come scrive Pizzarotti sul sito. Nulla di tutto questo è facile e il neo sindaco è alla sua prima esperienza politica, cosa che non smettono di ripetere i suoi detrattori. Ma lui annuncia già: "Parleremo con tutti".  
