#titolo Troppi sprechi nei finanziamenti per la ricerca - Ricerca e Istituzioni - Scienza&Tecnica
  Gli sprechi nei finanziamenti per la ricerca diventano un caso sulla rivista Nature. Troppo spesso accade che gli stessi progetti vengano finanziati due volte, e così negli Stati Uniti sarebbero stati sperperati  milioni di dollari a decine negli ultimi 20 anni: a rivelarlo è un'analisi statistica condotta dai ricercatori del Virginia Tech. 
Nello studio sono stati messi a confronto i documenti relativi a oltre 850.000 progetti sottoposti a cinque grandi enti finanziatori statunitensi a partire dal 1985. Grazie ad un software che valuta la percentuale di somiglianza fra i testi, sono stati identificati gli studi che presentavano un elevato grado di affinità, e questi sono poi stati vagliati uno a uno manualmente alla ricerca di possibili 'doppioni'. 
Secondo quanto riportato dagli autori dello studio, quasi 70 milioni di dollari sarebbero stati destinati a progetti per i quali erano già stati dati finanziamenti per coprire almeno una parte della ricerca.  
"Sospettiamo che ci siano molti più casi di quanti non vengano suggeriti da questa analisi", scrivono i ricercatori, che però precisano: "alcuni dei potenziali doppioni che abbiamo scoperto con il nostro software potrebbero essere già stati identificati dalle agenzie competenti, che potrebbero aver modificato l'importo del finanziamento di conseguenza senza aggiornare i documenti". Gli autori dello studio ammettono anche di non aver potuto chiarire in modo definitivo se i casi 'pizzicati' dal software fossero davvero dei doppioni, perché questo avrebbe richiesto l'accesso all'intera documentazione di ciascun finanziamento, attualmente non disponibile al pubblico. 
In ogni caso, gli autori dello studio chiedono che la comunità scientifica faccia chiarezza sulla questione e prenda provvedimenti per evitare ulteriori sprechi in futuro, magari attraverso l'istituzione di un unico database centrale che raccolga tutte le proposte di finanziamento.  
