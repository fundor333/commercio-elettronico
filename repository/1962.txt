#titolo Concordia: Cancellieri al Giglio consegna medaglie  - Uomini e Mare - Mare
   (ANSA) - GROSSETO, 15 GEN - "Questa popolazione ha dimostrato di avere una umanità incredibile". Ha usato parole di elogio e ammirazione, il ministro dell'Interno Annamaria Cancellieri oggi al Giglio per la cerimonia di consegna delle medaglie al valor civile ai Comuni dell'isola e dell'Argentario. 
 Cancellieri ha ricordato l'eccezionale slancio collettivo di solidarietà delle popolazioni verso i naufraghi della Costa Concordia e l'appoggio dato anche in seguito ai soccorritori e al personale tecnico che sta lavorando sul relitto. "Il presidente Napolitano ha voluto premiare i cittadini e la gente del luogo che hanno messo in mostra una generosità non richiesta. I gigliesi e gli argentarini, offrendo solidarietà, cibo e assistenza durante quei giorni drammatici - ha continuato il ministro - sono riusciti con il loro calore e la loro umanità a rendere più semplice un'operazione molto drammatica". 
 "In quei giorni di un anno fa - ha sottolineato ancora il ministro - gli italiani hanno dimostrato di essere un grande popolo. Dare quello che si ha, che spesso non è molto, soprattutto in questo periodo, è stata davvero un'operazione straordinaria".  
 La consegna delle medaglie si è tenuta nella sala della Rocca Pisana alla presenza dei due consigli comunali di Argentario e Giglio. Numeroso il pubblico, in gran parte composto da gigliesi, tra cui i bambini delle scuole elementari dell'isola. "La medaglia d'oro al valor civile - ha detto il sindaco del Giglio Sergio Ortelli - è importante per queste due popolazioni che hanno condiviso un dolore grande. L'anniversario è stato colmo di tristezza da una parte, ma anche di profonda amicizia che è scoppiata tra la popolazione e i naufraghi. Ma adesso dobbiamo cambiare pagina".  
 Il sindaco del Giglio ha colto l'occasione della presenza del ministro per un appello. "Dobbiamo pensare di più, però ai problemi delle isole minori - ha sottolineato -, ormai vicine all'emarginazione sociale. Scuola, sanità e sistema energetico ormai non reggono più. Servono soluzioni mirate per tutte quelle persone che stanno scappando dalle isole. Ecco perché chiediamo la possibilità - ha concluso - dell'esclusione del vincolo del patto di stabilità sotto i 5 mila abitanti".  
 Il sindaco dell'Argentario ha ricordato l'impegno di quella tragica notte tra il 13 e il 14 gennaio 2012 e dei giorni seguenti. "Quella sera - ha ricordato Arturo Cerulli - a Porto Santo Stefano abbiamo cercato di fare il possibile, aprendo le nostre case a quelli che sembravano profughi. Mi chiamò Monti e io non ci credevo. Questo premio la nostra gente se lo merita". Il ministro, che è arrivata sull'isola in elicottero, prima della cerimonia ha osservato a lungo da Giglio Alto il relitto della Costa Concordia posato su un fianco dichiarandosi molto colpita: "La nave dall'alto colpisce veramente. Alla televisione non si percepisce compiutamente. E' davvero impressionante". (ANSA).   
