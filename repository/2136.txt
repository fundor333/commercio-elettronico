#titolo Da Detroit 50 novita', molte presto in Europa  - Prove  e Novità - Motori
  Dall'inviata Graziella Marino 
 DETROIT - Dopo aver mostrato alla stampa internazionale le oltre 50 anteprime mondiali in passerella, il Naias (North American International Auto show) di Detroit si appresta, sabato 19, ad aprire i battenti al pubblico americano che potrà ammirare, oltre alle novità destinate agli showroom Usa, anche tante primizie che calcheranno le strade europee. Il ruolo trainante che il mercato dell'auto americano sta assumendo al fianco della Cina, rende infatti il Naias una tappa obbligata per tutti i costruttori europei di dimensione globale che compensano così il cattivo andamento del mercato domestico. Lo confermano l'offensiva a Detroit delle case tedesche o gli innovativi concept di giapponesi e coreani, per non parlare delle supercar che proprio al Naias hanno deciso di affrontare il battesimo del pubblico.  
 Una scelta questa fatta dall'italianissima Maserati che a Detroit ha portato in anteprima mondiale la nuova Quattroporte, reginetta del Salone e portabandiera del lusso sportivo di casa nostra. Spinta da un 3.8 litri V8 da 530 Cv o da un 3.0 V6 da 410 Cv, la sesta generazione dell'ammiraglia della Casa del Tridente, nata nel 1963, sarà negli showroom italiani tra fine gennaio e febbraio ad un prezzo che va dai 149 mila euro del modello V8 ai 110 mila del V6 quattro ruote motrici. Debutto molto atteso, soprattutto in Usa, anche per il suv Jeep Grand Cherooke, con la nuova motorizzazione diesel tutta italiana, mentre dalla Dodge arriva la Dart Gt, versione sportiva da 184 cavalli della vettura derivata dall'Alfa Romeo Giulietta. Tra le supercar, riflettori anche sulla nuova generazione della Chevrolet Corvette C7, che celebra i 60 anni di questo modello sportivo riproponendo il mitico nome Stingray.  
 L'offensiva tedesca, invece, parte da Mercedes, con il 'reveal' dell'attesissima CLA, una berlina-coupé a quattro porte con trazione anteriore basata sulla Classe A che sarà in vendita da aprile ad un prezzo di ingresso di 29.900 euro. Anteprima mondiale a Detroit anche per la nuova Classe E. Bmw rilancia con il debutto della coupé Serie 4 Concept, uno studio che anticipa la futura generazione che rimpiazzerà la serie 3 coupé. In vetrina anche la rinnovata Z4 e la GranCoupé M6. Volkswagen svela il prototipo di un suv a 7 posti battezzato CrossBlue più grande del Toureg. Novità anche per la Casa dei Quattro Anelli con la potente SQ5 mentre Porsche presenta la Cayenne Turbo S.  
 Tra le novità asiatiche più interessanti per il mercato europeo ci sono l'Urban Suv della Honda, concept compatto che si inserisce nel filone della nuova Opel Mokka, e una concept della Toyota, la Furia, che anticipa la prossima generazione Corolla. Di spicco anche la concept Resonance di Nissan che lascia intendere cosa potrebbe accadere nel 'dopo' Murano. Sul fronte dell'altro lusso - quello non tedesco - Lexus svela la ibrida Is300h, Infiniti l'ammiraglia Q50 e Hyundai l'impressionante HCD-14, futuro 'premium vehicle' della casa coreana.  
