#titolo Cannavaro, che nostalgia riconsegnare coppa - Mondiali Sudafrica
  (ANSA) - ROMA - Fabio Cannavaro e' tornato in Sudafrica dopo l'eliminazione dell'Italia, per consegnare la Coppa del Mondo. ''E' emozionante essere qui - dice il diofensore - perché ci sarà tanta nostalgia nel riconsegnare la Coppa che è stata nostra negli ultimi quattro anni. E' una Coppa che ci ha dato tanto, ci ha fatto vivere emozioni straordinarie e quindi riconsegnarla sarà veramente difficile''.     
 Parlando del Mondiale dell'Italia, Cannavaro dice: ''C'è tanta amarezza perché siamo usciti al primo turno e c'è il dispiacere per non aver potuto difendere nel modo migliore possibile la Coppa. E' andata così, è andata male, adesso sono cambiate un po' di cose, è arrivato un allenatore nuovo e quindi bisogna guardare al futuro''.    ''Questo è il Mondiale - ha aggiunto Cannavaro riferendosi alle eliminazioni 'eccellenti'-: nasconde sempre tante insidie, non c'è mai nulla di scontato e non è detto che vinca sempre la più forte. Il Mondiale è bello anche per questo e quindi tutte queste cose non mi hanno sorpreso''.    Poi Cannavaro ha parlato della sua prossima esperienza negli Emirati Arabi Uniti, con l'Al Ahli: ''Sono stato a Dubai, ho visitato un po' la città. Ho visto le scuole e le case. E' una città dal fascino incredibile, il calcio si vive in modo diverso, è una sfida molto interessante anche perché a 37 anni mi sembrava la cosa giusta da fare''. Ti raggiungerà qualcuno? Gattuso? Lippi? ''Gattuso era quello che doveva andarci per primo, poi ha fatto andare me. Sono molto contento e credo che in futuro si apriranno delle porte nuove anche per i nostri giocatori, perché a Dubai hanno voglia di fare crescere il calcio e di portare giocatori nuovi - ha concluso - Speriamo anche italiani''.  
