#titolo Olio: premio Biol; giuria pronta a proclamare vincitori - Prodotti tipici - Terra&Gusto
  (ANSA) - BARI, - I 27 esperti della giuria internazionale del Premio Biol, la kermesse che pone a confronto in Puglia i migliori oli bio-extravergini al mondo, hanno concluso gli assaggi di ben 350 oli provenienti da 15 Paesi: Arabia Saudita, Argentina, Cile, Germania, Grecia, Israele, Libano, Portogallo, Slovenia, Spagna, Tunisia, Turchia, Marocco e Francia - quest'ultime due al debutto - oltre all'Italia, che quest'anno vede molti nuovi oli in gara, di cui circa 70 pugliesi. Domani si terra' il gran finale della XVIII edizione del premio, con Castel del Monte invaso da 600 bambini all'insegna dell'olio biologico e del consumo sostenibile, in occasione della 50a Giornata Mondiale dei Consumatori. La giornata 'BiolKids' partira' alle 9 dall'Oratorio di Andria, dove 26 minigiurati italo-tedeschi affiancheranno gli esperti del panel senior per individuare l'olio in gara pi√π affine ai giovani palati. Poi raggiungeranno alle 11 Castel del Monte: qui ben 600 scolari animeranno 'I laboratori della terra e del villaggio sostenibile' allestiti all'Altro Villaggio dei Padri Trinitari, alle pendici del Castello. Fino alle 15, si alterneranno i laboratori e animazioni (in collaborazione con Masseria dei Monelli, Sibilla Potenza, gli istituti 'Majorana' di Bari e 'Colasanto' di Andria). Infine, dopo il 'cerchio umano' dei bambini attorno al maniero, alle 12 la proclamazione degli oli vincitori. Il Premio Biol e' patrocinato da Ifoam e AgriBio Mediterraneo e promosso da Regione Puglia, Camera di Commercio di Bari e Citta' di Andria, in collaborazione con Gal Le Citta' di Castel del Monte, Gal Murgia Piu', Associazione BiolItalia, Consorzio Puglia Natura, Acu. (ANSA)  
