#titolo Carne cavallo: Catania, Ue ancora restia su tracciabilita' - Europa - Terra&Gusto
  - BRUXELLES - La Commissione Ue "continua a essere restia" sull'indicazione d'origine e sulla tracciabilità, che dovrebbero invece essere gli "asset" della sua politica agroalimentare. Così il ministro dell'agricoltura Mario Catania dopo il Consiglio Ue dove ieri si è discusso della questione carne di cavallo. "E' un tema che non può essere affrontato solo a seguito di emergenze - ha sottolineato Catania - dobbiam metterci in testa che deve diventare un asset fondamentale nella politica agroalimentare Ue".   
  
    Per Catania, le norme su origine e tracciabilità della carne devono diventare un "elemento portante" delle politiche agroalimentari europee, e non essere introdotte solo per rimediare a un problema specifico che sorge improvvisamente. Per esempio come è stato fatto finora con il caso della mucca pazza, in seguito a cui è stata introdotta la normativa solo per le carni bovine, oppure come sta accadendo attualmente con lo scandalo delle carni equine, per cui si sta pensando di introdurre norme sulla tracciabilitàe l'origine per i trasformati.  
Su questo tema "alcuni paesi che in passato facevano resistenza chiedono ora anche loro di introdurre" la tracciabilità, in particolare la Germania, ma, ha riferito il ministro, "ho registrato anche negativamente l'approccio molto di resistenza da parte del commissario" Ue Tonio Borg, che ha messo in avanti solo "perplessità e controindicazioni". "E' chiaro - ha concluso - che la musica è quella di una Commissione che resta purtroppo come in passato frenante rispetto a questo tema". Bruxelles dovrà comunque presentare un rapporto su questi temi tra l'estate e l'autunno.  
