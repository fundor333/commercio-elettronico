#titolo Costa D'Avorio: Sven-Goran Eriksson - Gli Allenatori - Mondiali Sudafrica
  
Era un perdente di successo, poi la sua strada da allenatore l’ha compiuta ed e’ diventato ct dell’Inghilterra. Ora Sven Goran Eriksson ci riprova, al suo secondo Mondiale, con la Costa d’Avorio.  
    
Il tecnico svedese ma di adozione italiana è nato a Torsby (Svezia) il 9 febbraio 1948. Dopo una modesta carriera da calciatore, interrotta da un grave infortunio ad un ginocchio nel 1975, quando militava nel club svedese del Karlskoga, ha intrapreso l’attività tecnica guidando il Degerfors, dal 1976 al 1978. Passa all’Ifk Goteborg dal 1979 al 1982, poi in Portogallo per un primo ciclo nel Benfica, dove resta dal 1982 al 1984. Nell’estate 1984 inizia la sua esperienza in Italia, prima sulla panchina della Roma per tre stagioni, poi con la Fiorentina per due anni. Nell’estate 1989 lascia il nostro paese per tornare al Benfica, dove rimane ancora tre campionati. Torna in Italia e guida la Sampdoria dal 1992 al 1997 prima di passare alla Lazio fino al gennaio 2001, quando viene esonerato e subito chiamato dalla federazione inglese. 
     
Resta alla guida dell’Inghilterra fino alla fine dei Mondiali 2006 in Germania, per poi assumere la guida tecnica del Manchester City nella stagione 2007/08. Da qui viene chiamato dalla federazione messicana alla guida della nazionale in vista delle qualificazioni a Sudafrica 2010, ma viene esonerato nell’aprile 2009 dopo una sconfitta per 1-3 in Honduras nel corso dell’esagonale finale.  
Dopo una parentesi dal novembre 2009 al marzo 2010 come direttore tecnico del Notts County (4° divisione inglese), Eriksson viene chiamato alla guida della Costa d’Avorio per la fase finale del Mondiale sudafricano.  Nel corso della sua lunga carriera Eriksson ha vinto 1 campionato svedese (Ifk Goteborg, 1981), 2 coppe di Svezia (Ifk Goteborg, 1979 e 1982), 3 scudetti portoghesi (Benfica, 1982/83, 1983/84 e 1990/91), 1 coppa di Portogallo (Benfica, 1982/83), una Supercoppa del Portogallo (Benfica, 1989), 1 coppa Uefa (Ifk Goteborg, 1982/83), 1 campionato italiano (Lazio, 1999/00), 2 supercoppe italiane (Lazio, 1998 e 2000), 1 coppa delle Coppe (Lazio, 1998/99), 1  supercoppa Europea (Lazio, 1999) e 4 coppe Italia (Roma, 1985/86, Sampdoria, 1993/94, Lazio 1997/98 e 1999/00). In Svezia con il Degerfors, all’inizio della sua carriera da allenatore, ha vinto anche due campionati consecutivi, portando la squadra dalla terza alla prima divisione in due sole stagioni 
   
