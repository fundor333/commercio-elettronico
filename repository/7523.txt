#titolo Card. Scola: uomo smarrito, serve papa santo  - Diario Vaticano
 di Manuela Tulli 
 Un ''pastore santo'', che sappia ''edificare la Chiesa con la testimonianza della sua vita'' e che segua ''le orme segnate dai grandi pontefici negli ultimi centocinquanta anni''. L'arcivescovo di Milano Angelo Scola parla cosi' del nuovo Papa che i cardinali si apprestano a votare da martedi' in conclave. Papa che potrebbe essere anche lui. E sentite le sue parole, sicuramente sarebbe in continuita' con i precedenti pontificati, a partire da quello di Benedetto XVI.    E' una Roma ancora deserta quella che lo vede a celebrare Messa, al primo mattino, nella centrale basilica dei Santi Apostoli. Parla di ''misericordia'' il cardinale nel giorno in cui la Chiesa legge il Vangelo del 'figliol prodigo'. Misericordia che ''non e' un colpo di spugna'' ma e' ''fonte di speranza''. E allora ''la missione della Chiesa e' annunciare sempre, anche all'uomo sofisticato e smarrito del nuovo millennio, anche in questi tempi grami, la misericordia del Padre''. 
 Cita anche Charles Peguy, scrittore cattolico francese tanto amato da quel movimento, Comunione e Liberazione, per il quale l'arcivescovo di Milano e' un saldo punto di riferimento. ''Dio che e' tutto – diceva Peguy – ha avuto qualcosa da sperare'', il ritorno del figlio peccatore . ''Anche noi possiamo sperare sempre'', dice Scola.    La celebrazione e' quella delle grandi occasioni con quindici sacerdoti, oltre il cardinale, e diversi ministranti. Salmi cantati dall'ambone e una selva di telecamere e giornalisti. Ma, un po' per l'orario troppo mattutino, un po' perche' Santi Apostoli e' una parrocchia del centro storico, piu' pieno di uffici e locali che di case abitate da fedeli, la chiesa non si riempie e le ultime file restano per tutta la celebrazione vuote. Pochi romani ma a sentire il cardinale ci sono i suoi concittadini. Verso le 8.30 arrivano infatti due pullman da Giussano. ''Siamo della comunita' di San Paolo – dice Maria Antonietta – e per noi era importante partecipare alla Messa del nostro arcivescovo per stare in comunione con lui in questo momento cosi' importante per la vita della Chiesa''. 
 ''Emozionato'' si dice il parroco di Santi Apostoli, chiesa tenuta dai francescani conventuali; ma se qualcuno chiede a don Mario Peruzzo che cosa si prova a concelebrare con il cardinale che tutti danno gia' per Papa, si limita a rispondere: ''Preghiamo perche' la Chiesa possa continuare il suo annuncio''. Sulla stessa linea anche il superiore, il guardiano del convento dei Santi Apostoli, Friar Peter Damian Massengill: ''Tanti possono essere il futuro Papa, almeno 115. Vediamo, dipende dallo Spirito Santo, di solito e' sempre una sorpresa''.  
