#titolo La musica si mobilita, ma Vasco dice no - Associate
di Elisabetta Malvagna 
 ROMA - Si chiamera' 'Emilia Live' e vedra' alternarsi sul palco Francesco Guccini, Zucchero, Samuele Bersani, Laura Pausini, Gianni Morandi, Luca Carboni, gli Stadio e Cesare Cremonini. In queste ore altri artisti emiliani stanno dando le ultime conferme. Ma c'e' chi dice no: sembra molto incerta la partecipazione di Ligabue, mentre Vasco Rossi su Facebook declina decisamente l'invito: ''Non partecipero' a nessun concerto di beneficenza - scrive il Blasco -. Non amo quel modo di farla, poco costoso e poco faticoso. 
 Certo rispetto chi la fa cosi', ci crede ed e' sincero. Ma io penso che la beneficenza si debba fare tirando fuori i soldi dal proprio portafoglio, senza troppo spettacolo e pubblicita'''.    Su Facebook Vasco Rossi il 31 maggio scorso aveva annunciato di aver ''versato una cifra al 45500, per aiutare le popolazioni colpite dal terremoto'', invitando i fan a fare lo stesso.    Intanto, per domani e' in programma a Bologna, nella sede della Regione alle 12, una conferenza stampa durante la quale sara' annunciato il cast definitivo del live aid ideato dai Nomadi, in programma il 25 giugno allo Stadio Dall'Ara di Bologna (e che andra' in onda su Rai1).    Per l'occasione, oggi il leader Beppe Carletti ha deciso di aprire un profilo su Twitter, che in poche ore ha registrato quasi quattromila follower. 
 Tra questi anche Jovanotti, che definisce 'maestro' Carletti e che sul suo profilo (seguito da un milione di follower) scrive: ''Seguite @beppenomadi, sta organizzando un concerto allo stadio di Bologna per il 25 giugno con i piu' grandi artisti emiliani''.    Cremonini, sempre su Twitter, afferma: ''Non siamo noi che saliamo sul palco. Ma Voi che acquistando un biglietto donerete 30 euro a chi dalla sua ha solo il coraggio''. L'intero incasso pare che sara' gestito direttamente dagli artisti. La volonta' e' quella di individuare degli obiettivi precisi per la ricostruzione scuola o asilo che sia. ''Contatteremo direttamente la Regione e l'ente per organizzare il tutto'', ha spiegato Carletti nei giorni scorsi.    Tra gli artisti che hanno accettato l'invito c'e' anche Samuele Bersani, che dalla sua pagina Facebook spiega: ''Ho deciso di partecipare al concertone del 25 giugno allo stadio di Bologna per gli amici terremotati dell'Emilia non appena me l'hanno proposto. Quando si tratta di fare qualcosa per loro non credo ci sia bisogno di pensarci su. E sarei felice di vedere su quel palco tutti i miei colleghi conterranei, che alla gente di questa regione (in cui sono nati e hanno continuato a vivere) devono tantissimo''.  
