#titolo Elezioni in tv: si chiude il 22 con Cav, Bersani, Monti - Politica
  Dopo la settimana di Sanremo con il duello finale a distanza il 22 febbraio su Rai2 si chiuderà la campagna elettorale in tv. Toccherà a Silvio Berlusconi aprire alle 21 l'appuntamento con le conferenze stampa finali dei tre capi coalizione previste in un'unica serata. Alle 21,40 toccherà a Pier Luigi Bersani, alle 22,20 a Mario Monti. Lo ha stabilito il sorteggio effettuato dalla commissione di Vigilanza Rai. 
 Oltre a definire l'ordine di apparizione dei tre capi coalizione nella serata finale della campagna elettorale, la Vigilanza ha sorteggiato anche l'ordine delle conferenze stampa riservate, sempre su Rai2 in prime time, ai capi delle liste: in tale veste Berlusconi, Bersani e Monti dovranno andare in onda contro il festival di Sanremo. 
 Questo il calendario degli appuntamenti: lunedì 11 febbraio alle 21 La Destra, alle 21.40 Io amo l'Italia, alle 22.20 Grande Sud - Mpa; martedì 12 alle 21 Fare per Fermare il declino, alle 21.40 Partito comunista dei lavoratori, alle 22.20 Scelta civica con Monti per l'Italia; mercoledì 13 alle 21 Liberali per l'Italia - Pli, alle 21.40 il Pd; alle 22.20 il Pdl; giovedì 14 alle 21 Moderati italiani in rivoluzione, alle 21.40 Con Monti per l'Italia, alle 22.20 il Partito dei pensionati; venerdì 15 alle 21 Movimento sociale Fiamma tricolore, alle 21.40 Grande Sud, alle 22.20 l'Udc. 
 La settimana successiva lunedì 18 tocca alle 21 a Fratelli d'Italia - Centrodestra nazionale, alle 21.40 alla Lista Amnistia Giustizia e Libertà, alle 22.20 a Casapound Italia; martedì 19 alle 21 la Lega Nord, alle 21.40 Intesa Popolare, alle 22.20 Futuro e Libertà per l'italia; mercoledì 20 alle 21 il Movimento 5 Stelle, alle 21.40 Rivoluzione Civile Ingroia, alle 22.20 Moderati; giovedì 21 alle 21 Forza Nuova, alle 21.40 Sinistra Ecologia e Libertà, alle 22,20 Centro democratico.  
