#titolo Energia: supercostosa in Italia,+130% Francia e +400% su Usa - Economia e lavoro - ANSA Europa
     (ANSA) - BRUXELLES, 12 FEB - E' il costo dell'energia la
zavorra della industria pesante in Italia, che puo' essere
salvata dalla delocalizzazione solo con un mercato unico che
livelli i prezzi tra i 27 dell'Ue. E solo con un livellamento
dei prezzi in Ue si puo' evitare che la ripresa ''sia solo un
miraggio''. E' la conclusione cui e' arrivato l'europarlamentare
Oreste Rossi (ex leghista uscito dal partito a dicembre per
dissenso con la linea di Roberto Maroni) che dopo aver
analizzato i dati 2011 della Camera di Commercio Usa e nei paesi
Ocse ha rilevato come in Italia ''l'energia ci costa il 130% in
piu' rispetto a Francia, Polonia e Inghilterra, l'80% in più
rispetto alla Germania, e ben il 400% in piu' di quanto la
pagano negli Stati Uniti e in Canada''.    In questo scenario ''peggiore del previsto'', ragiona Rossi,
come e' possibile ''tenere in piedi il principale comparto
dell'economia italiana'' ovvero le grandi industrie energivore,
dall'acciaio alla chimica, dalla ceramica alla meccanica?
   Rossi, a titolo di esempio, rileva che nella produzione
dell'alluminio l'energia rappresenta il 30% dei costi di
produzione. ''Mi domando come si possa chiedere a una fabbrica
italiana di non delocalizzare in Paesi dove le spese sarebbero
significativamente minori''.    Questi dati, secondo Rossi, devono indurre l'Europa ad
accelerare il completamento del mercato unico dell'energia,
''necessario per stimolare la concorrenza, attraverso una
riduzione dei costi per imprenditori e famiglie''. ''Se non si
fissano subito costi comuni dell'energia, almeno nella Ue -
conclude l'europarlamentare - le grandi industrie italiane non
potranno mai essere competitive e continueranno a delocalizzare,
portando il meglio della produzione 'Made in Italy' al di fuori
dei nostri confini. Fin quando non si bloccherà questo fenomeno
la ripresa economica, di cui l'Europa si riempie tanto la bocca,
rimarrà solo un miraggio''. (ANSA).
