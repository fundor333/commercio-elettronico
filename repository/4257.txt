#titolo Per la prima volta a Milano San Patrizio Festival - Fiere&Eventi - Terra&Gusto
  - MILANO - Arpa celtica, danze e birra, Guinnes ovviamente, ma anche concerti, appuntamenti culturali, rugby e gastronomia. Un tuffo integrale in terra d'Irlanda è quanto offrirà al visitatore il primo San Patrizio Festival Milano, in programma alla Fiera di Rho-Pero dal 15 al 17 marzo in coincidenza appunto con la festività dedicata al santo patrono d'Irlanda che si festeggia contemporaneamente in tantissimi paesi del mondo.  
La rassegna, alla prima edizione, è organizzata da Fiera Milano Convegni e da Celtic Project, col patrocinio dell'Ambasciata Irlandese in Italia e dell'ufficio del turismo e propone ai visitatori un giro a 360 gradi nel magico mondo dell'Irlanda per vivere lo spirito di questa festa nazionale e conoscere più da vicino usi e costumi celtici. Un interesse - quello degli italiani per l'Irlanda - che va aumentando costantemente. 
"Nel 2012 sono aumentati del 14% i turisti italiani in Irlanda - ha detto Ornella Gamachio dell'ufficio del turismo irlandese in Italia. La notte di San Patrizio è ormai un global-green anche in Italia dove saranno illuminati di verde monumenti come la Torre di Pisa e il palazzo della Loggia a Brescia". 
Nel padiglione 2 di Rho-Pero (che sarà aperto dalle 17 alle 0.30 venerdì 15 marzo e dalle 12-01 di sabato 16 e domenica 17 ) un fitto programma di concerti tra cui spicca 'Lord of the Dance' - il corporate event che regala agli spettatori oltre 30' di 'best of' del più grande musical di danza irlandese di sempre, e ci sarà anche Dorina, la voce di X-Factor in versione irish con la band Wooden Legs. Per la danza, da segnalare le esibizioni degli Avalon Celtic Dancers e quelle dei ballerini dell'accademia di danza Gens d'Ys. Altrettanto ricco il programma di conferenze per conoscere più da vicino la storia, le leggende e la tradizione dell'Irlanda tenute da studiosi ed esperti. 
Per lo sport, tutti insieme sabato ad assistere in tv a Italia-Irlanda di rugby nella giornata finale del torneo 6 nazioni, mentre i bambini - che avranno a disposizione un'area di animazione dedicata - e i ragazzi fino a 14 anni potranno frequentare uno stage di avvicinamento al rugby. A questa prima edizione del San Patrizio Festival Milano sono attese ventimila presenze.  
