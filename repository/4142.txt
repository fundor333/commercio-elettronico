#titolo Infertilita' maschile: SIA lancia prevenzione nelle scuole - Stili di vita - Salute e Benessere
     (ANSA) - TORINO, 4 OTT - Un registro centrale delle visite
andrologiche effettuate dagli adolescenti consentira' di attuare
una consistente opera preventiva fra i giovani per le patologie
legate a infertilita' e malformazioni dell'apparato genitale. Il
progetto, realizzato dalla Societa' Italiana di Andrologia
(SIA), e' stato presentato in occasione del 28/mo Congresso SIA,
in corso fino al 6 ottobre a Torino. 
   ''Gli andrologi della SIA - spiega il presidente della
Societa', Furio Pirozzi Farina - svolgono gia' un'ampia opera di
prevenzione nelle scuole, con circa 144.000 visite effettuate
solo negli ultimi due anni. Si tratta adesso - prosegue - di
rendere questi dati omogenei e uniformi, dotando i soci di un
programma informatico che consentira' una definizione reale di
cio' che succede ai nostri giovani''.    Nei prossimi due anni, grazie all'utilizzo del registro
centrale, la SIA conta di arrivare a quota 500.000 visite
andrologiche per gli adolescenti fra i 12 e i 18 anni. ''La prevenzione concreta dei problemi di fertilita' - conclude
Pirozzi Farina - e' per noi il miglior investimento''.(ANSA).
