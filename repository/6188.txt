#titolo Crociere: previsioni positive per 2013, +1,91% - Crociere e Traghetti - Mare
  (ANSA) - GENOVA, 11 MAR - Il 2013 per il mercato italiano delle crociere sarà caratterizzato da un ritorno alla crescita. E' quanto ha annunciato oggi il presidente di  Cemar Agency Network  di Genova, Sergio Senesi, in occasione dei primi incontri nell'ambito del Seatrade Cruise Shipping a Miami, la principale manifestazione mondiale dedicata agli operatori delle crociere.  
 Le recenti proiezioni indicano che il 2013 fara' registrare un leggero incremento in termini di passeggeri movimentati: 11.005.000 unità (+1,91% rispetto all'ottimo risultato del 2012, equivalente a 10.798.403). In aumento anche le 'toccate-nave' nei porti italiani (4.949 nel 2013, 4.897 nel 2012) e il numero di armatori presenti in Italia (56, contro i 47 del 2012). Secondo le previsioni, al termine del 2013 saranno transitate nelle acque italiane 151 navi da crociera contro le 148 del 2012 (+2,02%).  
 Diminuiscono, invece, il numero di porti italiani coinvolti nell'attività crocieristica che passano da 66 nel 2012 a 63 nel 2013 (4,54%) per effetto del decreto "Salva Coste".     (ANSA).  
