#titolo Al Vittoriano i giovani ribelli del risorgimento - Italia 150
di  Nicoletta Castagni 
 Ripercorre le gesta eroiche del gruppo di giovani che dedico' la propria vita alla realizzazione dell'ideale dell' Unita' d'Italia  la grande mostra inaugurata al  Vittoriano  dal presidente della Repubblica  Giorgio Napolitano , con il ministro della gioventu'   Giorgia Meloni . 
 Da  Goffredo Mameli  a  Carlo Pisacane , da  Nino Bixio  ai  Fratelli Cairoli  a  Luciano Manara , i protagonisti del Risorgimento rivivono nei numerosi cimeli  originali, documenti, dipinti, incisioni, ma anche filmati e videogiochi per trasmettere quella stessa passione alle generazioni di oggi.  Intitolata  'Gioventu' Ribelle' . L'Italia del Risorgimento', la rassegna da' ufficialmente il via al programma Gioventu' Ribelle, dedicato alle iniziative per il 150/o anniversario delle Unita' d'Italia. Una sorta di tributo a quella generazione di giovani eroi, che da Roma muovera' nelle principali citta' per farvi ritorno alla fine del 2011. Il filo comune tra le iniziative che animeranno il programma, ideato e promosso dal ministero della Gioventu', e' rappresentato dal proposito di coinvolgere i giovani in un viaggio nella memoria, ricco di suggestioni, grazie al quale valorizzare il proprio presente. 
 La mostra del Vittoriano, curata da  Marco Pizzo  ed  Emanuele Martinez , punta dunque a far rivivere attraverso le azioni dei Giovani Ribelli un Risorgimento carico di forti passioni, di intensa ricerca, di inquietudini ed irrequietezza moderna. La vita di questi patrioti fu spesso errabonda. Poco piu' che ventenni, non esitarono a scendere in piazza, a correre sulle barricate nel 1848 o alla difesa della Repubblica Romana l'anno successivo. I loro pensieri riuscirono comunque, persino nel caso del fallimento delle loro imprese, a imprimere dei segni profondi nella vita dell'Italia risorgimentale. 
 Ogni area del percorso espositivo (pensata per illustrare in maniera sintetica i profili dei singoli protagonisti) intende appunto illustrarne le idee con un'accurata selezione di immagini e cimeli originali, nonche' una esaustiva selezione di brani tratti dai loro scritti. Una galleria di ritratti e di parole che interagisce con filmati storici e contributi video per collegare le vicende di 150 anni fa con la vita di oggi al fine di recuperare le radici della Patria. 
 Ecco quindi la colonna sonora della mostra firmata da  Giovanni Allevi  e un video inedito interpretato da giovani attori:  Cristiana   Capotondi  nelle vesti della Contessa di Castiglione,  Andrea Fachinetti  nelle vesti di Carlo Pisacane,  Emanuele Propizio  nelle vesti di Goffredo Mameli e  Vinicio Marchioni  nelle vesti di Felice Orsini. E c'e' anche il videogioco Gioventu' Ribelle, per celebrare l'eroismo dei padri in un'avventura tridimensionale.  
