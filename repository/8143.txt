#titolo Microsoft: Ue verso multa, confermato non rispetto impegni - Altre news - ANSA Europa
     (ANSA) - BRUXELLES, 24 OTT - Si fa piu' concreto il rischio
multa per Microsoft. I servizi dell'Antitrust Ue, dopo aver
aperto l'inchiesta a meta' luglio, sono giunti alla conclusione
''preliminare'' che il colosso di Redmond ''non ha rispettato
gli impegni vincolanti'' presi con Bruxelles per consentire ai
consumatori di scegliere il navigatore internet. La Commissione
Ue ha inviato una lettera per informare la societa', che puo'
ora presentare le sue osservazioni. Nei casi di non rispetto, la
multa Ue puo' arrivare al 10% del fatturato annuo. Microsoft si era impegnata nel dicembre 2009 a fornire agli
utenti dei suoi computer una schermata di scelta per il browser
di navigazione su internet, che prima era impostato in modo
predefinito a vantaggio di Internet Explorer. Con l'introduzione
di Windows
7 Service Pack 1 nel febbraio 2011, pero', la possibilita' di
scelta e' scomparsa, a differenza di quanto dichiarato nei
rapporti annuali che il gigante informatico era obbligato a
presentare a Bruxelles. Nella sua lettera di obiezioni, la
Commissione Ue sottolinea come ''da febbraio 2011 a luglio 2012,
milioni di utenti Windows'' non hanno avuto la schermata di
scelta. Un fatto, questo, sottolinea l'Antistrust Ue,
''riconosciuto'' dalla stessa Microsoft, che a luglio aveva
presentato le sue ''scuse'' e si era difesa sostenendo si fosse
trattato di un ''errore tecnico''. Gia' allora il commissario Ue
alla concorrenza Joaquin Almunia aveva avvertito che se le
accuse fossero state confermate ci sarebbero state ''serie
conseguenze per Microsoft'', con ''sanzioni'' pecuniarie. E' la
prima volta che gli impegni vincolanti in materia di Antitrust
presi con l'Ue non sono stati rispettati. Risale al 2004, quando
commissario alla concorrenza era Mario Monti, la prima multa
dell'Ue a Microsoft, da 497 milioni di euro.(ANSA).
