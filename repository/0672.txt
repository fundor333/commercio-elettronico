#titolo Un gioco di forze governa la divisione cellulare - Biotech - Scienza&Tecnica
  E' un gioco di forze a regolare la spartizione dei cromosomi durante la divisione della cellula madre in due cellule figlie. Il meccanismo molecolare di sorveglianza che controlla questo tira e molla per evitare gravi errori è stato 'filmato' per la prima volta in azione dai ricercatori dell'università del Massachusetts ad Amherst, che lo descrivono sulla rivista Journal of Cell Biology. 
Lavorando in provetta sulle cellule del moscerino della frutta, i ricercatori hanno sviluppato una tecnica per visualizzare e registrare tutti gli attori principali della divisione cellulare. Durante il processo di divisione, chiamato mitosi, i cromosomi si allineano all'equatore della cellula madre e vanno ad agganciarsi a dei filamenti proteici (noti come microtubuli) che formano una struttura affusolata che va da un polo all'altro della cellula e si chiama per questo 'fuso mitotico'. 
Questi filamenti sono come degli elastici che, accorciandosi al momento opportuno, trascinano le due subunità di ciascun cromosoma (i cromatidi) verso uno dei due poli della cellula, in modo da distribuirli equamente tra le due future cellule figlie. In questo tira e molla, è fondamentale il ruolo del cinetocore, la struttura proteica con cui il cromatidio si aggancia ai microtubuli.  
Usando delle 'etichette' fluorescenti, i ricercatori hanno messo in evidenza tutti questi elementi, riuscendo per la prima volta a misurare direttamente una forza cruciale per la mitosi generata da un motore molecolare della cellula chiamato 'chinesina'.  
Questa forza è fondamentale per il corretto schieramento dei cromosomi lungo l'equatore della cellula: e' proprio dal giusto bilancio di tensioni esercitate sui cromosomi che la cellula decide quando dare il via alla divisione. ''La cellula è dotata di un meccanismo di sorveglianza - spiega il coordinatore dello studio, Thomas Maresca - e prima di dividere i cromosomi aspetta che tutti siano correttamente allineati. Nei nostri filmati si vede chiaramente che la cellula aspetta che anche l'ultimo cinetocore sia orientato bene prima di procedere''. Ed e' proprio in questa attesa che vengono corretti gli errori, molto frequenti, che altrimenti potrebbero causare gravi anomalie cromosomiche a carico delle cellule figlie. ''Nelle cellule in cui viene generata un'eccessiva forza – conclude il ricercatore - il sistema di correzione degli errori viene silenziato con risultati disastrosi''.  
