#titolo Natale a casa per maro'. Napolitano, rispetteremo impegni  - Uomini e Mare - Mare
   (dell'inviato Maurizio Salvi) (ANSA) - KOCHI (INDIA), 20 DIC - Natale a casa per i marò. La notizia tanto attesa da  Massimiliano Latorre  e  Salvatore Girone  della concessione di una licenza per unirsi alle famiglie in Italia durante le feste è arrivata finalmente oggi dall'aula 5B dell'Alta Corte del Kerala. Qui infatti il giudice P.Bhavadasan ha letto un'ordinanza di due pagine con cui ha detto sì alla richiesta, fissando la licenza in due settimane, con alcune condizioni, fra cui il deposito di una cauzione di oltre 820mila euro. 
 Il presidente  Giorgio Napolitano , il ministro degli Esteri  Giulio Terzi  e quello della Difesa  Giampaolo Di Paola  si sono rallegrati per la decisione indiana, auspicando che essa sia seguita da un riconoscimento da parte della Corte Suprema di New Delhi della prevalenza della giurisdizione italiana sull'incidente del 15 febbraio che coinvolse la petroliera Enrica Lexie, ed in cui persero la vita due pescatori indiani. 
 Il Capo dello Stato, che ha inviato oggi messaggi a tutti i contingenti delle Forze armate dispiegati nel mondo, ha conversato con i marò in video-conferenza dopo il via libera della corte, "auspicando magari di salutarli direttamente al Quirinale prima di Natale". I due fucilieri del San Marco avevano preso la parola dalla loro stanza di albergo a Fort Kochi rivolgendosi a Napolitano e ringraziando il governo e le istituzioni italiane "per essere stati dal primo momento con noi". Nel primo pomeriggio, appena fuori dall'aula dell'Alta Corte, l'ambasciatore d'Italia ha telefonato al ministro Terzi che il giorno prima aveva inviato una sua lettera privata di 'garanzie' al collega indiano Salman Khurshid. 
 "Abbiamo appreso la notizia - ha commentato il capo della Farnesina - con grande sollievo: una prova della sensibilità indiana per i valori più sentiti del popolo italiano per l'importante festività natalizia". Da parte sua il ministro della Difesa Di Paola ha assicurato che "oggi è un giorno di festa". "Siamo fiduciosi - ha continuato - che la Corte Suprema, alla riapertura dopo le feste, sappia concedere la giurisdizione sul caso all'Italia; ed in tal modo, riconoscere le regole del diritto internazionale". 
 L'ordinanza dell'Alta Corte è stato accolta in silenzio da avvocati, pubblico e giornalisti, e con soddisfazione da parte della delegazione italiana, ambasciatore Giacomo Sanfelice in testa. La sensazione di "avercela fatta" è stata però in parte mitigata dalla consapevolezza che portare a termine l"Operazione rientrò nei tempi preventivati (partenza entro sabato) richiederà un grande sforzo organizzativo. Si tratterà infatti di adempiere alle condizioni poste dal magistrato (soprattutto il deposito bancario della cauzione) e anche di ottenere cooperazione da parte degli organismi indiani chiamati fornire la documentazione necessaria per l'espatrio. Un membro del team di avvocati che assistono i marò ha confermato all'ANSA che, "nonostante il ritardo di qualche ora oggi nella firma della sentenza, è ancora possibile che i due possano partire entro sabato". 
 A questo fine la giornata di domani sarà chiave e si presenta come un tour de force in cui l'ambasciatore Sanfelice, il console generale a Mumbai Giampaolo Cutillo, Latorre e Girone, partiranno prima dell'alba per recarsi a Kollam (150 chilometri, almeno tre ore di tempo) dove li aspetterà il giudice P. D. Rajan che ha in mano il processo di primo grado, mai cominciato, contro i marò. A lui i diplomatici ed i marò consegneranno dichiarazioni giurate per gli impegni presi per il viaggio, mostreranno i biglietti, compresi quelli di ritorno, e otterranno la restituzione dei passaporti. Con questi documenti dovranno tornare a Kochi in tempo per consegnarli all'Ufficio per la registrazione degli stranieri (Frro) che deve convalidarli. Latorre e Girone potranno recarsi solo in Italia e non in un Paese terzo, prevede l'ordinanza, e dovranno far pervenire i numeri dei loro cellulari, gli indirizzi e gli spostamenti al commissario indiano che ha svolto l'inchiesta su di loro a Kochi, Ajith Kumar. A casa, tra Bari e Taranto, li aspettano due famiglie che oggi hanno pianto di gioia. E un'oasi natalizia di riposo dopo oltre dieci mesi da incubo.(ANSA).  
