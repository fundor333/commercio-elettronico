#titolo Superfede presidente giuria 1/a puntata - Spettacolo
di Giorgiana Cristalli 
 ROMA - Federica Pellegrini sarà presidente della commissione tecnica nella prima delle due serate di Miss Italia 2012, in programma a Montecatini il 9 e il 10 settembre. A confermarlo è il manager Marco Del Checcolo. 
 Per la finalissima si fa il nome, sempre più insistente, di Beppe Fiorello, che sarà Domenico Modugno nella fiction di Rai1 dedicata a Mr.Volare. 
 La campionessa di nuoto arriva a Miss Italia dopo il flop ai Giochi di Londra. L'ultima performance televisiva degna di nota é stata al teatro Ariston di Sanremo dove, nel corso dell'ultimo Festival, Federica ha provato a ballare un simpatico ma impacciato valzer insieme al padrone di casa Gianni Morandi. 
 Molte sedie del parterre potrebbero essere riservate a campioni olimpici reduci da Londra. I Giochi saranno il leit motiv, a quanto si apprende, di alcuni omaggi al tricolore delle miss in gara. 
 Quest'anno partecipano anche le ragazze straniere che vivono in Italia, in corsa per il titolo Miss Italia nel Mondo Edizione Speciale. 
 Tra le medaglie azzurre che potrebbero fare capolino tra le miss circola il nome di Elisa di Francisca, oro a Londra nel fioretto femminile. 
 Sul fronte musicale, è certa la presenza di Cesare Cremonini nella prima delle due serate, domenica in diretta su Rai1, mentre lunedì potrebbero arrivare Biagio Antonacci e Tiziano Ferro. 
 Tra i personaggi attesi a Montecatini Terme anche Anna Tatangelo. 
 Il cast di ospiti e giurati delle sue serate è in via di definizione. Tra i nomi che circolano anche quelli di Natasha Stefanenko (che sarà partner del conduttore di Miss Italia, Fabrizio Frizzi, nella nuova edizione del programma 'Per tutta la vita'), Max Giusti, Eleonora Daniele, Sergio Assisi, Antonella Clerici e Paola Perego. 
 In ambienti Rai non si esclude, per la serata finale, il colpo dell'ultim'ora. Dalla Mostra del Cinema di Venezia potrebbe arrivare Robert Redford, tramite Rai Cinema.  
