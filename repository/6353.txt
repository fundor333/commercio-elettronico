#titolo Influenza: immunologi, vaccino riduce mortalita' e complicanze - Speciali ed Eventi - Salute e Benessere
  MILANO - Dopo le vicende che hanno portato alla sospensione di alcuni lotti di vaccini antinfluenzali, la Societa' Italiana di Immunologia, Immunologia Clinica e Allergologia (Siica) lancia un appello alla popolazione a fare il vaccino, di cui non si puo' fare a meno, perche' riduce le complicanze e la mortalita' dei soggetti piu' deboli. 
La Siica esprime ''grande preoccupazione per la situazione venutasi a creare'' e vuole rimarcare l'importanza dei vaccini, richiamando l'attenzione dell'opinione pubblica su cinque punti fondamentali. Il primo e' che ''i vaccini rappresentano uno degli strumenti piu' importanti di medicina preventiva, che contribuiscono a migliorare la salute dell'uomo''. Il secondo punto e' che ''ogni anno muoiono nel mondo 10 milioni di bambini sotto i 3 anni, e 2,5 milioni di questi decessi sarebbero evitabili con i vaccini piu' elementari''. I benefici portati dai vaccini sono quindi, secondo gli immunologi, ''di gran lunga superiori ai rischi, che la ricerca scientifica ha reso via via minimi''. L'influenza puo' costituire ''un grave problema medico - continuano - in particolare per i soggetti ad alto rischio come le persone anziane e i malati cronici, per cui il vaccino antinfluenzale riduce le complicanze e la mortalita' in modo significativo''. 
Quanto agli allarmi di questi ultimi giorni, ''bisogna sottolineare che il lotto di vaccino che non e' risultato conforme agli standard qualitativi richiesti - prosegue il documento - non e' entrato in uso e non e' stato somministrato ad alcun paziente''. Si tratta di una situazione delicata, che ''riguarda solo il numero dei vaccini attualmente a disposizione, che verranno sostituiti da nuovi acquisti nelle prossime settimane, e non certo la loro qualita' - concludono gli immunologi - Tutto cio' che verra' somministrato nel corso della campagna antinfluenzale e' garantito da controlli attenti e assolutamente rigorosi''.  
