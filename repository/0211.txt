#titolo Coen e Sorrentino verso Croisette - Spettacolo
Di Francesco Gallo 
 La 66/ma edizione del Festival di Cannes (15-26 maggio) non sara' da poco anche se solo si avverasse il 30% per cento delle indiscrezioni che girano sui siti web, francesi e non solo. 
 Oltre  IL GRANDE GATSBY  di Baz Luhrmann con Leonardo DiCaprio e Carey Mulligan (film d'apertura?) e la presidenza di giuria di Steven Spielberg, sono davvero tanti i film prestigiosi candidati. Si va dai fratelli Coen a Sofia Coppola, da Refn a McQueen. E, per l'Italia? E' quasi certo  LA GRANDE BELLEZZA  di Paolo Sorrentino e probabile il nuovo film di Daniele Luchetti,  STORIA MITOLOGICA DELLA MIA FAMIGLIA  e l'opera prima di Valeria Golino,  MIELE .   In attesa della conferenza stampa di Cannes 2013 il 18 aprile a Parigi ecco alcuni film in odor di Croisette. 
 IL GRANDE GATSBY  riletto da Baz Luhrmann con Leo DiCaprio e Carey Mulligan. Tratto dal romanzo omonimo di Francis Scott Fitzgerald e' la quarta trasposizione cinematografica del romanzo. 
    INSIDE   LLEWYN DAVIS  dei fratelli Ethan e Joel Coen. Il film e' ispirato alla vita di Dave Van Ronk, mitico cantante folk statunitense, ha come protagonista un misconosciuto musicista di nome Llewyn Davis (Oscar Isaac), sullo sfondo della scena musicale folk degli anni '60. Tutt'intorno si muovono il rivale Jim (Justin Timberlake) e la moglie Jean (Carey Mulligan), il leggendario manager Bud Grossman (F. Murray Abraham) e un musicista jazz (John Goodman) con il quale Davis intraprende un viaggio on the road. 
 THE BLING RING  di Sofia Coppola con Emma Watson storia vera di un gruppo di giovani ragazze che nel 2009 ha rubato milioni di dollari in gioielli a star come Paris Hilton, Orlando Bloom, Rachel Bilson e Lindsay Lohan. 
 BEHIND THE CANDELABRA  film  HBO di Steven Soderbergh con Matt Damon, Michael Douglas, Dan Aykroyd e Debbie Reynolds sulla vita del pianista e showman Liberace. 
 NIGHTINGALE  film diretto da James Gray con Marion Cotillard, Joaquin Phoenix, Jeremy Renner, Angela Sarafyan, racconta la storia tragica di una emigrante polacca diretta ad Ellis Island, ma il viaggio diventa un incubo. Costretta a prostituirsi per procurarsi cibo e medicine per la sorellina malata, una volta giunta a New York la donna si imbatte in un affascinante criminale. 
 LE BLEU EST UNE COULEUR CHAUDE  di Abdellatif Kechiche (Francia) tratto dal graphic novel omonimo, scritto e illustrato da Julie Maroh. Storia di formazione adolescenziale, con Lea Seydoux. 
 DAU  di Ilya Khrzhanovsky (Russia) tra cinema e esperimento sociale il regista  ha preso un paese ucraino e l'ha riempito di comparse, obbligate a parlare e comportarsi come fossero nell'URSS di Stalin. 
 TWELVE YEARS A SLAVE  dell'inglese Steve McQueen (Shame) storia  vera di un uomo reso schiavo nel 1800. Solomon Northup, un uomo libero che vive a New York alla meta' del 1800, viene attirato a Washington con la scusa di un'offerta di lavoro. Arrivato sul posto, viene rapito e venduto come schiavo a diversi proprietari. Quando un falegname canadese riesce a far pervenire delle lettere di Northup alla moglie, lei si rivolge alla giustizia per farlo liberare. 
 ONLY GOD FORGIVES  del danese Nicolas Winding Refn (Drive) con Ryan Gosling a Bangkok fra droga e thai box. Julian (Gosling), un inglese che vive a Bangkok, e' un uomo rispettato nell'ambito della malavita. Lui e suo fratello Billy portano avanti un club di thai boxe che, in realta', altro non e' che una copertura per uno spaccio di droga verso Londra. 
 THE CONGRESS  del regista israeliano Ari Folman (Waltz with Bashir) protagonista del film, tra live action e animazione, e' Robin Wright, insieme a Kodi Smit-Mcphee, Paul Giamatti e Danny Huston. Wright interpretera' se' stessa in un futuro distopico adattamento dell'opera di Stanislas Lem. 
 Tra gli altri film,  UN CHATEAU EN ITALIE  di Valeria Bruni-Tedeschi alla sua terza regia;  I BASTARDI  di Claire Denis con Vincent Lindon e Chiara Mastroianni e Jim Jarmush con la love story vampiresca dal titolo  ONLY LOVERS LEFT ALIVE.  
