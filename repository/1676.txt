#titolo Prodotti Dop e Igp, Made in Italy rappresenta 38% valore Ue - Prodotti tipici - Terra&Gusto
  “L’Italia rappresenta il 38% dell’intero valore europeo delle produzioni Dop e Igp. Un dato che, da una parte suscita gratificazione per il lavoro svolto dai produttori e dai Consorzi che li rappresentano, ma dall'altra amarezza per  non essere adeguatamente considerati nelle sedi istituzionali”. Lo afferma Stefano Berni, vicepresidente dell’Associazione Italiana Consorzi Indicazioni Geografiche (AICIG) e direttore generale del Consorzio di Tutela Grana Padano commentando l'analisi dell’impatto economico di questi prodotti contenuta in uno studio condotto sul settore per conto della Commissione Europea. 
Con riferimento alle sole produzioni agricole ed alimentari di qualità certificata (al netto, dunque, dei dati relativi al comparto vini e spiriti), il fatturato totale rilevato per il 2010 ammonta a 15,8 miliardi di euro, segnando una significativa crescita del 19 % nel periodo analizzato (2005 – 2010). 
“L’Italia – aggiunge Stefano Berni - rappresenta, con un fatturato di circa 6 miliardi di euro, il 38% dell’intera produzione, quasi il doppio rispetto ai risultati omogenei ottenuti dai ‘cugini’ francesi secondi classificati. Il patrimonio delle indicazioni geografiche italiane, tutelato dai regimi di qualità Ue, rafforza dunque la propria vocazione di deciso traino per l’intero settore agroalimentare”. E, proprio alla luce di questi risultati, “i Consorzi di tutela delle DOP e IGP – conclude Stefano Berni - rivendicano l’importanza del ruolo svolto al servizio di un corretto sviluppo del settore e chiedono a gran voce adeguata considerazione, non sempre dimostrata dalle competenti Istituzioni, rispetto alle istanze avanzate nella definizione di politiche agricole ed economiche comunitarie”.  
