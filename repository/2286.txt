#titolo Minervini,da emigrato racconto ventre America  - Spettacolo
Raccontare "il ventre dell'America, quello più disagiato, che i politici ignorano e di cui anche al cinema non si vuole parlare". E' l'obiettivo di Roberto Minervini, italiano emigrato negli Usa da 12 anni, alla Mostra in Orizzonti con Low Tide ( SCHEDA ), dramma familiare su una madre (Melissa McKinney) che non si prende minimamente cura del figlio 12enne (Daniel Blanchard), preferendo uomini, sballi e feste. Una storia girata, con soli 50 mila dollari, in uno stile appassionato ma senza compromessi, basato su luci naturali, attori non professionisti, niente sceneggiatura per gli interpreti e quasi totale assenza di dialoghi. "Negli Usa sono arrivato 12 anni, non per il cinema, ma per la ragazza americana diventata mia moglie - spiega Minervini -. In America è possibile fare film per 30-50 mila dollari perché la gente è veramente disposta a rimboccarsi maniche e partire da zero". Tornerebbe a girare in Italia? "Mi piacerebbe... Ad esempio con una storia ambientata in Puglia, fra i bambini e i genitori di un'associazione che conosco, che offre assistenza ai malati di Aids". Dopo The passage (2006), Low Tide, "é la seconda parte della mia trilogia, già completata (il terzo film è al montaggio), ambientata nella parte del Texas che mi affascina, quello fatto di città minuscole e persone nascoste, rimasto fuori dalla ricchezza portata dal petrolio. La storia è ispirata dall'infanzia di un bluesman 'Mean' Gene Kelton, molto noto a livello locale, morto due anni fa. Eravamo diventati amici e lui mi aveva aiutato ad essere accettato da quelle comunità texane, che vivono con grande dignità e non accettano normalmente cineprese puntate in faccia". E' una storia, aggiunge Melissa McKinney (nella realtà e la sorellastra di Blanchard "che mi tocca personalmente. Io ho vissuto molti anni fa come la madre nel film... Ci sono tante famiglie come questa e mi piace che il film si apra alla speranza"  
