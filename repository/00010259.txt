#titolo Nautica: Azimut Benetti punta su stabilimento Avigliana - Nautica e Sport - Mare
  (ANSA) - TORINO, 10 GEN -  Azimut Benetti  conferma la volonta' di puntare sul Made in Italy come elemento distintivo dei propri prodotti, potenziandone lo sviluppo e stanzia 29 milioni di euro per il sito di Avigliana (Torino) nel periodo 2013-2015. Lo stabilimento torinese sara' strategico in particolare per quanto riguarda il segmento produttivo delle imbarcazioni fino a 75 piedi, compresi i modelli del marchio Atlantis. 
Dopo l'accordo del 13 dicembre al Ministero per lo Sviluppo Economico e quello del 19 dicembre con le rsu di Avigliana, oggi e' stata raggiunta l'intesa anche con sindacati e istituzioni di Piacenza. Nei prossimi giorni tutti gli accordi saranno ratificati presso il Ministero del lavoro. 
''Con la conclusione di questa importante fase - dichiara Paolo Casani, amministratore delegato di Azimut Yacht - si sono poste ottime basi per rafforzare l'attuale solidita' dell'azienda e creare presupposti concreti per lo sviluppo futuro, oltre a garantire la massima tutela possibile per i dipendenti che si troveranno in maggiore difficolta' nell'affrontare questo periodo''. 
Il gruppo ha circa 2.000 dipendenti, di cui quasi la meta' nello stabilimento di Avigliana. La riorganizzazione ha portato alla chiusura del sito di Piacenza con 180 dipendenti in cassa a zero ore per due anni. Nella fabbrica torinese sono in cassa integrazione straordinaria 350 persone dall'inizio dell'anno. 
(ANSA).  
