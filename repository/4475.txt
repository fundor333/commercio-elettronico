#titolo Da Unione Europea 20 milioni per 'Frutta nelle scuole' - DAL MIPAAF - Terra&Gusto
  L'Italia ha ottenuto fondi per 20 milioni e mezzo di euro per l'edizione 2013-2014 del programma comunitario 'Frutta nelle scuole'. Lo rende noto il ministero delle politiche agricole alimentari e forestali (Mipaaf) nel sottolineare che "per il quinto anno consecutivo potrà quindi continuare la nostra campagna di sensibilizzazione che ha raggiunto dal suo inizio più di 4 milioni di alunni, con lo scopo di trasmettere l'importanza di sane abitudini alimentari fin dai primi anni dell'infanzia". Attraverso varie attività formative e la somministrazione di prodotti ortofrutticoli freschi, scelti col criterio di stagionalità e privilegiando frutta e verdura di qualità certificata (Dop, Igp e biologici), 'Frutta nelle scuole' - sottolinea il ministero -promuove il consumo di frutta e verdura, con ricadute positive per i bambini coinvolti e anche per lo stesso comparto ortofrutticolo nazionale.  
Grazie alla quasi totalità della percentuale di rendicontazione raggiunta dall'Italia per lo scorso anno e all'efficienza nell'attuazione del programma - aggiunge il Mipaaf - la Commissione europea ha confermato l'entità delle risorse dell'anno precedente.  
Alle risorse stanziate dall'Ue, si aggiungeranno inoltre i fondi nazionali cofinanziati dal ministero dell'Economia e dalle finanze dal fondo di rotazione Igrue, con i quali - conclude il Mipaaf - si prevede di raggiungere un totale di oltre 35 milioni di euro, permettendo così di coinvolgere per la prossima edizione oltre 1 milione di bambini tra i 6 e gli 11 anni.  
