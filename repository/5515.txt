#titolo Assessorato Sicilia premia giornalisti stranieri - Regioni - Terra&Gusto
  (ANSA) - PALERMO - Saranno consegnati, all'hotel Piazza Borsa alle 19, domani i premi ''Sicilia Terra Mediterranea'', un riconoscimento rivolto esclusivamente alle testate d'informazione straniere, generalista e specializzata. 
Il premio, promosso dall'assessorato regionale delle Risorse Agricole e Alimentari, e' nato con lo scopo di sottolineare il valore dell'informazione internazionale nella promozione dei prodotti siciliani, con i territori di produzione, le tipicita' e gli stili di vita di una cultura che ha nel Mediterraneo il suo stesso essere.     A vincere i riconoscimenti nelle cinque categorie previste dal bando sono stati nove giornalisti stranieri che, con i loro lavori su territori viticoli ed olivicoli dell'isola, (servizi giornalistici pubblicati o diffusi tra il 1 gennaio e il 1 dicembre 2012), hanno raccolto il favore della giuria internazionale. 
Ad aggiudicarsi i premi sono stati: l'inglese Lee Marshall, il lituano Paulius Jurkevicius, l'americana Monica Larner, l'americana Faith Willinger, l'australiana Josephine McKenna, il cinese Mark Lu, l'iraniano Hamid Masoumi Nejad, lo svedese Per Karlsson e l'argentino Victor Sokolowicz. (ANSA).  
