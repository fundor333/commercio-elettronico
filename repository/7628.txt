#titolo Ue propone quadro comune sviluppo e gestione zone costiere - Natura - Ambiente&Energia
     (ANSA) - BRUXELLES, 14 MAR - Un quadro comune, con regole
uguali per tutti i paesi Ue, per la gestione, gli investimenti e
lo sviluppo sostenibile e amico dell'ambiente delle zone
costiere e marine. E' la proposta di direttiva presentata dalla
Commissione europea, volta ad assicurare una pianificazione piu'
intelligente e rispettosa dell'ambiente per la 'crescita blu'. Si tratta di un ''nuovo strumento'' per ''inaugurare una nuova
fase'' della politica marittima europea, preparata in stretta
collaborazione dalla commissaria alla pesca Maria Damanaki con
il collega all'ambiente Janez Potocnik. ''Nel promuovere lo
sviluppo sostenibile e gli investimenti a favore delle attivita'
marittime, la direttiva contribuira' a concretizzare le
potenzialita' dell'economia blu dell'Europa per la crescita e
l'occupazione'', ha sottolineato Damanaki. E questa, ha tenuto a
sottolineare Potocnik, ''oltre ad offrire un ambiente piu' sano
e migliori condizioni di vita ai 200 milioni di cittadini
europei che vivono nelle regioni costiere, contribuira' a
preservare litorali ed ecosistemi''. Bruxelles chiedera' quindi
agli stati membri di presentare una mappatura e una
pianificazione coerente di tutte le attivita' legate agli spazi
marittimi, non solo pesca e acquacoltura ma anche impianti
eolici offshore, cavi, condutture, trasporti, interventi contro
l'erosione delle coste o per la protezione dell'ecosistema. Questo unico strumento di pianificazione gestione comune a tutti
gli stati membri contribuira' a ''rafforzare le certezze'' per
gli investitori, e a rilanciare cosi' l'economia blu. La logica
dello 'sportello unico' tagliera' poi i costi amministrativi per
imprese e operatori del settore.
