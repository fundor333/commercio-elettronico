#titolo TURISMO: IORIO, PUNTEREMO A DISTRETTO REGIONALE BENESSERE - Attivit√° Istituzionali Molise
     (ANSA) - CAMPOBASSO, 14 FEB - Il presidente della Giunta
regionale del Molise, Michele Iorio, plaude all'iniziativa del
''Club Benessere Molise'' e rilancia: ''Punteremo al distretto
regionale del benessere''.  
   A conclusione del Convegno ''Consuma sano, consuma
molisano!'', iorio ha dichiarato: ''Sono compiaciuto che in
Molise venga promossa un'iniziativa di rete, che punti al
benessere dei cittadini e all'intera economia molisana: il Club
Benessere Molise, promosso dall'Accademia del Buon dormire, cui
aderiranno cittadini, Enti, imprese e liberi professionisti,
puo' rappresentare un circuito virtuoso in grado di stimolare il
miglioramento dello stile di vita della popolazione e
l'incremento delle prospettive di sviluppo socio-economico ed
occupazionali del nostro territorio''.    Il progetto, che ha ricevuto, tra gli altri, il patrocinio
dell' Unioncamere Molise, della Fondazione Molise Cultura,
dell'Ordine dei Medici di Isernia e Campobasso e di Federfarma
Molise, e' stato accolto con favore anche da numerosi
imprenditori.    L'assessore all'agricoltura Fusco Perrella, il presidente di
Federfarma Luigi Vito Sauro, il presidente di Unioncamere Luigi
Brasiello ed il prof. Giovanni Scambia della Fondazione Giovanni
Paolo II si sono soffermati sulla necessita' del consumo sano e
sulle prospettive di sviluppo che potrebbero nascere se, insieme
al consumo sano, si scegliesse anche di consumare molisano. E
questo sara' proprio il compito che svolgera' nei prossimi mesi
l'Accademia del Buon dormire, investendo del ruolo di
selezionatore un comitato tecnico-scientifico composto da medici
e professionisti della materia.(ANSA).
