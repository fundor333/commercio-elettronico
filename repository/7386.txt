#titolo Ue-Iraq: Costa (Pd), accordo segna nuova fase cooperazione - Politica estera, sicurezza e difesa - ANSA Europa
     (ANSA) - STRASBURGO, 16 GEN - Il nuovo accordo di
cooperazione Ue-Iraq, ''segna una nuova fase delle relazioni
bilaterali''. Lo ha sottolineato oggi Silvia Costa, eurodeputato
(Pd), in occasione di un dibattito al Parlamento europeo. 
  Nel suo intervento, Costa ha ricordato le ''gravi
preoccupazioni per le esecuzioni capitali in aumento, le
persecuzioni delle minoranze in particolare quelle cristiane
(100 mila cristiani costretti all'esilio), l'uso della
tortura''. L'accordo Ue-Iraq per l'eurodeputata del Pd ''pone le
basi per un dialogo rafforzato'' a tutti i livelli, includendo
temi come lo Stato di diritto e i diritti umani. Diversi i
fattori ''essenziali'' per garantire la riconciliazione
nazionale e lo sviluppo dell'Iraq secondo Costa: ''una moratoria
in vista dell'abolizione della pena di morte, l'adesione allo
Statuto della Corte penale internazionale, alla Convenzione sui
diritti umani e al WTO, il sostegno a risolvere le emergenze
umanitarie del popolo iracheno''. ''Come gruppo S&D - ha
aggiunto l'eurodeputata del Pd - abbiamo in particolare chiesto
la revisione della costituzione e del codice penale per
garantire parita' tra uomini e donne, sostegno alle ong nella
lotta al traffico e alle violenze, leggi contro il lavoro e la
prostituzione minorile''. Spettera' poi all'Ue ''vigilare - ha
concluso Costa - che le ricchezze provenienti dal petrolio siano
distribuite per ridurre la poverta' e per garantire alla
popolazione istruzione, occupazione e accesso alle cure
mediche''. (ANSA)
           
