#titolo Missione delegazione Parlamento Ue ad Eurojust - La voce degli Eurodeputati - ANSA Europa
  L’AIA  - "La cooperazione giudiziaria transnazionale, sia a livello europeo che coi Paesi terzi, rappresenta uno dei pilastri nel contrasto al crimine organizzato e alle mafie. Ed é per questa ragione che la valorizzazione di Eurojust deve rappresentare una priorità Ue". Lo ha affermato Sonia Alfano (presidente della commissione Antimafia europea) a margine di uno degli incontri a L'Aia al quartier generale di Eurojust, nell'ambito del delegazione ufficiale del Parlamento Ue in visita alle agenzie europee per il contrasto alla criminalità organizzata. "Eurojust incarna potenzialmente quella straordinaria idea di Giovanni Falcone di una lotta alle mafie senza frontiere", ha detto l'eurodeputata. 
   
 "I membri di Eurojust - ha aggiunto - stanno evidenziando la necessità di un quadro legislativo chiaro ed efficace in materia di confisca, inclusa quella in assenza di condanna, sulla base dell'avanzato modello italiano". "Come relatrice Alde per la direttiva europea sulla confisca - conclude la Alfano - mi sto impegnando per consegnare questo strumento fondamentale ai magistrati e ritengo che i negoziati all'interno del Parlamento Europeo siano promettenti".  
