#titolo Via libera a Socarenam per pattugliatori costieri Marina belga - Shipping e Cantieri - Mare
  (ANSA) - BRUXELLES, 4 feb - Il cantiere francese  SOCARENAM  di Boulogne-sur-Mer (Pas-de-Calais) ha annunciato oggi di avere ottenuto il via libera per la realizzazione di due pattugliatori costieri, che andranno a rinforzare la flotta della Marina belga. 
 Il contratto, riferisce l'agenzia di stampa Belga, era stato accordato  dal Consiglio dei ministri belga lo scorso dicembre per una cifra di 26,6 milioni di euro (significativamente inferiore ai 34 milioni previsti). Uno degli altri cinque partecipanti alla gara di appalto aveva fatto ricorso ma il Consiglio di Stato si è espresso a favore di SOCANERAM. 
 La funzione di queste motovedette sarà di effettuare operazioni di pattuglia e di sorveglianza della costa, di mantenimento dell'ordine, di ricerca e di salvataggio. Esse opereranno principalmente nella Zona economica esclusiva belga (ZEE) e nel Mare del Nord. Le navi saranno lunghe 52 metri, con un equipaggio che potrà arrivare a essere di trenta elementi. 
 « Ciascuna unità – precisa Socaneram in un comunicato riportato dall'agenzia Belga - sarà equipaggiata di due imbarcazioni d'intervento rapido e di un sistema SEWACO (elaborazione dati) di ultima generazione''. Le navi saranno fabbricate in collaborazione con l'ufficio di studi Mauric e saranno realizzate nel cantiere navale di SOCANERAM a Boulogne-sur-Mer. La durata totale prevista del lavoro è di 24 mesi.  
