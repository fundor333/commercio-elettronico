#titolo Saison culturelle: concerto di S. Krylov e G. Campaner - Spettacoli e Sport
  (ANSA) - AOSTA, 9 MAR - Mercoledì 3 aprile 2013, Aosta (Teatro Giacosa) ore 21 concerto di Sergej Krylov (violino) e Gloria Campaner (pianoforte). 
Sergej Krylov, nato a Mosca nel 1970 in una famiglia di musicisti, inizia lo studio del violino a cinque anni e all'età di dieci anni debutta con l'orchestra, affrontando i primi impegni concertistici in Russia, Cina, Finlandia e Germania. 
Giovanissimo conquista il Primo Premio al Concorso Internazionale "R. Lipizer" di Gorizia e, dopo un periodo di perfezionamento con Salvatore Accardo, vince il Concorso "A. 
Stradivari" di Cremona e il Concorso "F. Kreisler" di Vienna.  Sergej Krylov collabora con prestigiose orchestre, tra le quali Staatskapelle di Dresda, Orchestra del Teatro Mariinsky, Wiener Symphoniker, Russian National Orchestra, St. Petersburg Philharmonic, Camerata Academica Salzburg, NHK Symphony Tokyo e Filarmonica Toscanini.  Tra le personalità artistiche con cui ha collaborato, Mstislav Rostropovich è stata una figura fondamentale per il rapporto di amicizia e stima creatosi negli anni, oltre a quello professionale. Dal 2009 è Direttore musicale della Lithuanian Chamber Orchestra. La sua discografia include registrazioni per EMI, Melodya e Agorà.  Sergej Krylov suona lo Stradivari "Scotland University" (1734) della Collezione Sau-Wing Lam su concessione della Fondazione A. 
Stradivari di Cremona. 
Gloria Campaner, nata a Jesolo nel 1986, inizia a studiare pianoforte a quattro anni sotto la guida di Daniela Vidali e ben presto partecipa a concorsi vincendo numerosi premi. Oltre al diploma di alto perfezionamento presso l'Accademia Musicale Pescarese con Bruno Mezzena segue i corsi di specializzazione di Konstantin Bogino, studiando contemporaneamente alla Hochschule für Musik di Karlsruhe, dove consegue il solisten-examen con Fany Solter. Nell'ambito della musica da camera ha collaborato con il Trio Tchaikovsky, Salvatore Accardo, Ana Chumachenco e Ivry Gitlis. 
Grazie alla vittoria dell'International Ibla Grand Prize 2009-Top Winner e Premio Speciale Prokofiev, debutta negli Stati Uniti alla Carnegie Hall di New York. Nel 2010 vince la medaglia d'argento al Concorso Internazionale Paderewsky di Los Angeles, ricevendo anche i premi speciali "Jan Paderewski" e "Frédéric Chopin". Ha registrato per RAI, CNN, Sky Classica ed entro la fine del 2012 uscirà il disco dedicato a Schumann e Rachmaninov (EMI Classics). 
PROGRAMMA E. Chausson Poème op. 25 C. Franck Sonata in la maggiore  M. De Falla Suite popolare spagnola  M. De Falla - Kreisler La vida breve P. De Sarasate Fantasia sulla Carmen di Bizet op. 25. 
Biglietto intero &#8364; 15 ridotto &#8364; 11. In vendita dal 15 marzo 2013.(ANSA).  
