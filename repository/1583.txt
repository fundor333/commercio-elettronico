#titolo Vendola ad Ansa Forum: 'Monti non può mutilare il centrosinistra' - Politica
"Non è possibile mutilare il centrosinistra". Così il leader di Sel Nichi Vendola, durante il Forum con l'ANSA, replica a chi gli chiede di commentare le parole di Monti sul rischio che Sel costituisca un problema per il Pd di Pier Luigi Bersani. "Non sono un problema per Bersani, bensì una risorsa per il centrosinistra. Non sono frutto di un balletto di Palazzo" e soprattutto "non sono stato calato dall'alto". 
 ''Monti si candida a realizzare il programma di Berlusconi del 1994. Io mi sento alternativo'', afferma Vendola. ''Il programma di Monti, presentato peraltro con una certa supponenza - aggiunge Vendola - e' piuttosto modesto e non affronta nel merito le vere questioni''. 
 ''Monti scopre la centralita' dei temi della crescita e dell'occupazione. Evidentemente sta sviluppando un qualche senso di colpa perche' per un anno non se ne e' curato per nulla. Spero che non sia l'esibizione di una qualche coda di paglia'', afferma il governatore pugliese. 
 Queste le parole di Mario Monti sul leader di Sel: "E' Vendola che ripete ogni 'x' giorni che io e l'agenda che porta il mio nome siamo incompatibili con un governo di cui lui faccia parte", ma "credo che dicendo questo ponga più un problema al capo della sua coalizione, Bersani, che a me". 
 VENDOLA A FORUM ANSA, ESODATI E SCUOLA PRIME MISURE CDM -  Risolvere la questione 'esodati' e intervenire per la messa in sicurezza delle scuole e il diritto allo studio: sono le misure che dovrebbero essere prese nei primi tre Cdm secondo il leader di Sel Nichi Vendola. Tra le altre priorita' lo sforamento del patto di stabilita' per investimenti e lo stop agli F35. 
 'MARCHIONNE PARE CARICATURA CROZZA' -  ''Ho difficolta' a distinguerlo dalla caricatura di Crozza. Non lo capisco, siamo sempre agli annunci. Non siamo nemici ma tifosi della Fiat e vorremmo capire se il lavoro stabile e competente può essere un fattore competitivo di un'economia sana''. Lo dice il leader di Sel in merito alle ultime promesse di Marchionne. 
 MONTI AL COLLE? 'NO GIOCO BELLE STATUINE' -  Monti al Quirinale e Casini alla presidenza della Camera? "No al gioco delle belle statuine", replica Vendola durante il Forum con l'ANSA. Nel caso in cui il centrosinistra non fosse autosufficiente, a causa dell'esito del voto, Pd e Sel si dovranno presentare - ribadisce Vendola - davanti alle Camere con il programma. Certo, aggiunge, "se Monti volesse restituire la generosità del Pd, nessuno potrebbe impedirgli di sostenere il nostro governo gratuitamente". 
 'MODIFICARE RIFORMA PENSIONI E TUTELARE ESODATI' -  Il primo provvedimento della coalizione del centro sinistra al Governo dovrebbe essere quello di risolvere la questione esodati perche' rappresenta una ''vergogna per un Paese civile''. Vendola si dice anche convinto della necessita' di ''modificare'' la riforma Fornero della previdenza tenendo conto del fatto che ''i lavori non sono tutti uguali'' e che quindi sarebbe utile pensare a eta' differenti per il pensionamento. 
 'NO CHIUSURA ILVA, RENDERLA ECO-COMPATIBILE' -  L'Ilva di Taranto ''va resa compatibile con l'ambiente'', ma non va chiusa perche' questo ''sarebbe una catastrofe''. Il leader di Sel risponde cosi', durante il forum dell'Ansa, alla domanda se si possa considerare praticabile anche per Taranto un percorso simile a quello della Ruhr in Germania, quando gli operai ormai disoccupati vennero reimpiegati per bonificare il territorio. ''Lo Stato - aggiunge - dovrebbe scuotere l'azienda affinche' cambi atteggiamento'' e investa per rendersi 'eco-compatibile'. 
 ''Sulle competenze noi governatori siamo stati molte volte abbandonati. Tante volte mi sono sentito come il bambino di 'Io speriamo che me la cavo'''. ''Me la sono dovuta cavare da solo infatti molto spesso - aggiunge - governo e Parlamento si sono accorti ora che a Taranto e in Italia c'e' un problema di fatiscenza degli apparati produttivi che sono inquinanti? Spesso ho rischiato di superare i limiti delle mie competenze per fare norme che esistono solo in Puglia''. 
 'MONTI POTREBBE RISPONDERE SUBITO A DOMANDA CRESCITA' -  ''Dal professor Monti io mi aspetto una risposta'' che ''immediatamente'' potrebbe far fronte ''alla domanda di crescita e occupazione. C'e' un solo strumento che consentirebbe di inaugurare migliaia di cantieri'' ed e' lo scorporo ''dei vincoli del patto di stabilita' dalle spese per investimento. Considerare le spese per investimento sullo stesso piano della spesa corrente e' veramente autolesionistico''. Così Vendola parlando del bilancio Ue che sara' discusso al prossimo Consiglio europeo. 
 'PUNTO DI FORZA DI BERLUSCONI E' CHE DETTA AGENDA' -  "La forza di Berlusconi è nel dettare l'agenda, nel modificare la campagna elettorale o la discussione pubblica". Lo dice Vendola, durante il Forum con l'ANSA. "Il berlusconismo è un fenomeno profondo. Non è solo burlesque od olgettine e se non capiamo questo rischiamo di non essere capaci di mordere". 
 "La campagna elettorale non è in grado di fotografare lo stato di disagio reale che vive il Paese, una crisi che va molto oltre gli indicatori finanziari. Per me è un'esperienza dolorosa perché c'é una parte invisibile del Paese, e che tale resta", afferma. "Ci sono vertenze spappolate per tutta Italia, che sono la testimonianza del lento declino del Paese e il collante ormai nelle famiglie é la paura: di perdere il lavoro e di non trovarlo". 
 'PRESIDENTI REGIONE CONSIDERATI BANCOMAT DAL CAV' -  ''L'ultimo governo Berlusconi, a chiacchiere il governo piu' federalista della storia, e' stato nei fatti il piu' centralista. Noi presidenti di Regione siamo stati considerati piu' o meno dei bancomat per le emergenze sociali, senza poter mai discutere di nulla'', dichiara il presidente della Regione Puglia. ''Anche sul confronto con Marchionne, mi chiedo: perche' i miei colleghi in Germania potevano andare ai tavoli e discutere nel merito e io no?''.  
