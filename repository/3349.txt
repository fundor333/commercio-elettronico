#titolo Tennis: Nadal, ora ginocchio ok - Altri Sport
 confitto in campo ma felice lo stesso: Rafa Nadal esce confortato dal match esibizione giocato e perso contro l'argentino Juan Martin Del Potro (7-6 6-4) al Madison Square Garden di New York. "Sono molto felice", ha detto il maiorchino al termine della partita preparatoria in vista del torneo Atp di Indian Wells che lo ha confortato per la tenuta fisica. Lontano dai campi per ben 7 mesi per un problema al ginocchio sinistro, Nadal ha ripreso a giocare a febbraio su campi in terra battuta con prestazioni convincenti che lo hanno portato a vincere i tornei di San Paolo e Acapulco. "C'é stato un brutto momento quando ho deciso di non giocare gli US Open - ha detto Nadal in conferenza stampa - ma ora sembra che tutto vada bene". Dal suo rientro sul circuito, Nadal ha vinto 12 partite su 13, perdendo solo la finale di Vina del Mar in Cile. Lo stesso Del Potro, avversario al Madison, ha riconosciuto i progressi di Nadal, dicendo di essere rimasto sorpreso dalla velocità con cui lo spagnolo aveva ripreso a vincere i tornei: "E' un bene per tutti che Rafa sia tornato - ha detto Del Potro - Il suo livello di gioco è impressionante e presto tornerà a battersi per il n.1 del ranking". 
