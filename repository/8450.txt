#titolo Malattie fegato: aumento tra giovani, colpa stili vita  - Speciali ed Eventi - Salute e Benessere
  BOSTON - E' in aumento il numero di giovani con danni al fegato, a partire dal cosiddetto 'fegato grasso' (steatosi epatica) che predispone all'insorgenza di patologie gravi come la cirrosi e anche il cancro. E la colpa è innanzitutto dei cattivi stili di vita. L'allarme arriva dal 63/mo Congresso mondiale dell'Associazione americana per lo studio delle malattie del fegato (Aasld), in corso a Boston con la partecipazione di circa 8.500 esperti da vari Paesi.    Dito puntato, affermano gli specialisti, innanzitutto contro la cattiva alimentazione, l'abuso di alcol e lo scarso movimento, cattivi stili di vita che stanno sempre di più dilagando tra i giovani. E le conseguenze saranno visibili a distanza di pochi anni: se non si adotteranno misure di prevenzione e mirate ad invertire questo trend da subito, avvertono infatti gli specialisti, da qui a 10-15 anni si rischia di avere un nuovo preoccupante picco dei casi di malattie del fegato.(ANSA).  
