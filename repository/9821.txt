#titolo Elezioni: Costa (Pd), garantire voto studenti Erasmus - La voce degli Eurodeputati - ANSA Europa
     (ANSA) - BRUXELLES, 21 GEN - ''Da italiana e da
europarlamentare mi auguro che il governo italiano faccia il
possibile per garantire la possibilità di esprimere il loro voto
nella prossima tornata elettorale agli oltre 25 mila studenti
italiani che si trovano in altri Paesi dell'Unione europea per
il programma Erasmus''. E' quanto chiede in una nota
l'europarlamentare Pd Silvia Costa. ''
   ''Credo infatti che la libertà di circolazione garantita
dall'Unione - osserva Costa - debba trovare il suo giusto
compimento nella possibilità per i cittadini di esercitare
pienamente, e in tutto il territorio comunitario, i propri
diritti di cittadinanza, a maggior ragione per i giovani. Importante sarebbe prevedere un registro d'iscrizione presso i
consolati italiani all'estero dedicato agli studenti Erasmus per
permettere loro di votare o in alternativa il rimborso di almeno
il 70 per cento delle spese di viaggio e l'eventuale
giustificazione per l'assenza dalle lezioni. Comprendo -
prosegue l'europarlamentare - che per le prossime elezioni i
tempi siano stretti ma che comunque si debba intervenire con un
Decreto apposito del Governo, nonché la predisposizione di
procedure complesse a carico dei consolati. Mi auguro comunque
che sia possibile procedere in questo senso anche per dare un
contenuto effettivo all'anno europeo dei cittadini che si
celebra proprio nel 2013, a cominciare dall'esercizio effettivo
del diritto di voto. (ANSA).
