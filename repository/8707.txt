#titolo Incontri spaziali - Spazio & Astronomia - Scienza&Tecnica
  Va incontro ai ragazzi con molta semplicità, nel mondo dove è sempre vissuta ma che è riuscita a portarla lontanissimo, anche se per lei il volo nello spazio di suo zio Yuri è stato qualcosa difficile da comprendere. Oggi Filatova Tamara Dmitrievna dirige il piccolo museo che si trova nella città che porta il nome di Gagarin, a due passi dalla casa nella quale la famiglia andò ad abitare dopo la guerra e da quella fatta costruire dal governo sovietico ai genitori di Yuri Gagarin, dopo lo storico volo del 12 aprile 1961. 
     Capelli biondi tagliati corti, Tamara ha un’aria molto seria, ma è felice di incontrare tanti giovani. Sono i vincitori del  concorso ‘’Lo Spazio e il futuro dell’umanita’’’,organizzato dall’associazione internazionale‘’Youth Time’’ e, per l’Italia, dal Centro di cultura russa “Borodina” di Merano. 
    Tamara ci tiene a portare i ragazzi nella stanza all’ultimo piano del museo, dove da un lato è ricostruita un’antica aula scolastica, simile a quella in cui Yuri Gagarin ha imparato a leggere e a scrivere, e dall’altro ci sono i giocattoli di allora, semplicissimi: slittini per l’inverno, trottole, fionde, ma ovunque lo spettro della guerra, che costringeva a riciclare la carta dei giornali per farne quaderni, scrivendo negli spazi bianchi. ‘’Vi auguro di vivere in pace per il vostro bene’’, dice ai giovani.  
     A lei la guerra aveva quasi portato via la mamma, Zoya, la sorella maggiore di Yuri Gagarin. Era stata catturata dai tedeschi insieme al fratello maggiore: ‘’sono stati fortunati a riuscire a fuggire’’ In quegli anni difficili lo zio Yuri era il suo più grande amico: ‘’avevamo 13 anni di differenza di età, ma andavamo d’accordissimo. Lo ammiravo non perche’ fosse mio parente, ma perche’ era davvero una persona straordinaria’’. 
    Del suo viaggio tra le stelle, aggiunge, la cosa piu’ importante e’ che ‘’Yuri diceva sempre che la Terra e’ bellissima, vista dal cosmo, ma anche piccola, percio’ bisogna rispettarla. Al suo ritorno dallo spazio ha ripetuto molte volte che dobbiamo conservare con cura il nostro pianeta e non distruggerlo’’. 
    Quando e’ tornato dal viaggio, ha detto ancora, ‘’incontrarlo con calma era difficilissimo, ma ricordo bene che parlava molto dell’emozione che aveva provato. Adesso che viviamo in un tempo cosi’ difficile, mi sembra che il suo appello sia particolarmente importante’’.  
