#titolo San Valentino in Spa  - Benessere - In Viaggio
  E' un rituale di coppia il trattamento di San Valentino offerto dalle Spa fra le piu' lussuose della penisola, come quella dell'hotel De Russie a Roma, dell'Argentario Golf Resort & Spa di Porto Ercole, Monte Argentario, e dell'Hotel Savoy a Firenze. Qui infatti ci si puo' sottoporre a trattamenti firmati Carita, casa cosmetica francese di alta gamma. Una ora e 45 minuti di cure che iniziano con un massaggio distensivo di spalle, nuca e decollete', svolto con oli secchi a base di vitamine A, E, F, olio di nocciola e mais. Seguiti da cure per il viso a base di 'oro nero', ovvero olio di girasole ed olii essenziali che, una volta spalmati sulla pelle, si trasformano in polvere ad azione esfoliante, che affina la grana della pelle ossigenandola e donando nuova luminosita'. A seguire maschere biologiche per viso e contorno occhi, insieme a massaggi anti-eta' che scolpiscono l'ovale e regalano un effetto lifting. 
Trattamenti da fare in coppia a Roma, da Miwa-Natural-Spa, con vapori e pulizia del corpo con i guanti kassa tradizionali degli hammam, massaggi di coppia con olio di argan profumato, impacchi e maschere per il viso, idromassaggio nel prive', pediluvi e buffet di frutta e tisane. Sempre a Roma bellezza sensuale e senza freni da Zou Zou. Qui si vendono, con biancheria sexy chic e strumenti di piacere, creme profumate che vantano proprieta' afrodisiache , candele che si sciolgono e diventano oli caldi per massaggi di coppia, sieri idratanti e lubrificanti intimi. A Milano l'Aspria Harbour Club propone due ore da trascorrere in due tra saune, bagni turchi, piscina talassoterapica e sala relax, trattamenti di coppia, risotto alle fragole, ostriche e champagne. 
Alle terme di Saturnia SPA & Golf Resort e' possibile perfino ''strappare un si''' perche' tra i vapori dell'acqua termale sorgiva, cene a lume di candela, trattamenti viso per lui e lei, massaggi di coppia e passeggiate mattutine con gli istruttori di fitness per san Valentino e' incluso anche un servizio di wedding planner gratuito. Coppie a dieta ferrea invece alle terme dei Bagni di Pisa, resort termale di San Giuliano Terme specializzato in cure dimagranti detossinanti della durata di un week end. I percorsi e le terapie sono stati sviluppati in collaborazione con l'Azienda Ospedaliero-Universitaria di Pisa. 
Week end romantici nella SPA dell'hotel Excelsior di Pesaro con idromassaggi, biosauna, percorsi Kneipp in doccia emozionale, hammam per la coppia ad uso esclusivo, massaggi ad impacco con oli profumati per la coppia e cena a lume di candela. Infine al centro benessere della Fattoria del Colle di Trequanda, a Siena, massaggi di coppia di 30 minuti con oli essenziali, cene a lume di candela con menu' afrodisiaco. 
Â   
