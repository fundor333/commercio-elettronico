#titolo Bimbo inizia a imparare lingue gia' nell'utero - Stili di vita - Salute e Benessere
  (ANSA) - MILANO, 2 GEN - L'abilita' e la capacita' di distinguere le lingue straniere dalla propria si acquisisce gia' nell'utero. I bambini nati da poche ore sono infatti capaci di distinguere i suoni dei vari idiomi, e questo perche' hanno iniziato ad assorbire il linguaggio gia' durante la gravidanza. 
E' quanto hanno scoperto alcuni ricercatori americani, come spiegano in uno studio pubblicato sulla rivista 'Acta pediatrica'. 
I meccanismi cerebrali e sensitivi dell'udito si sviluppano infatti alla 30/a settimana di gestazione e si e' visto che il feto ascolta i discorsi della madre nelle ultime 10 settimane di gravidanza. Alla nascita quindi e' gia' in grado di 'mostrare' cosa ha sentito. ''I suoni delle vocali nei discorsi della madre - spiega Patricia Kuhl, co-autrice dello studio - sono quelli piu' alti che il feto segue in modo automatico. Questo e' il primo studio che dimostra che il feto impara in epoca prenatale i suoni dei discorsi nella lingua materna, prima dunque di quanto si pensasse''. 
Quaranta neonati, nati da circa 30 ore, sono stati studiati a Tacoma (Usa) e Stoccolma (Svezia). Mentre erano ancora nella nursery, gli sono stati fatti ascoltare i suoni della lingua madre e di lingue straniere. Il loro interesse verso i suoni e' stato rilevato dal tempo impiegato a succhiare un ciuccio collegato a un computer, che rilevava le reazioni dei piccoli ai suoni. A seconda dei tempi piu' lunghi o corti di suzione del ciuccio per suoni familiari o sconosciuti c'era la prova che il piccolo riconosceva quei suoni o meno, e che aveva imparato a differenziarli nell'utero. In entrambi i Paesi si e' visto che i neonati succhiavano piu' a lungo quando ascoltavano una lingua straniera. (ANSA).  
