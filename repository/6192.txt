#titolo Ppe: 11/1 vertice a Cipro; c'e'Berlusconi, non monti - La voce degli Eurodeputati - ANSA Europa
     (ANSA) - BRUXELLES, 20 DIC - Un Vertice straordinario dei
leader del Partito popolare europeo e' stato convocato per l'11
gennaio prossimo a Limassol (Cipro). Lo ha reso noto lo stesso
Ppe.    Nell'elenco degli invitati - che comprende primi ministri ma
anche i leader di partiti all'opposizione - c'e' anche Silvio
Berlusconi. Non compare invece, almeno per ora, il presidente
del Consiglio Mario Monti. La sua partecipazione al vertice di
Bruxelles della scorsa settimana, spiegano fonti del Ppe, e'
stato un evento 'eccezionale' promosso dal presidente Ppe
Wilfried Martens.    L'appuntamento cipriota, secondo quanto reso noto, sara'
dedicato a un confronto sul bilancio pluriennale Ue 2014-2020 -
al centro di un summit Ue straordinario che si terra' il 7 e 8
febbraio - e alla preparazione delle elezioni per il Parlamento
europeo in programma per la prima meta' del 2014. Tra gli
invitati all'incontro di Limassol figurano la cancelliera
tedesca Angela Merkel, il primo ministro spagnolo Mariano Rajoy
ed i colleghi di Grecia, Antonio Samaras, e Lussemburgo
Jean-Claude Juncker. Al vertice parteciperanno anche i
presidenti di Commissione e Consiglio Ue, Jose' manuel Barroso e
Herman Van Rompuy, oltre naturalmente ai vertici del Ppe
Wilfried Martens (presidente) e il segretario Antonio
Lopez-Isturiz. (ANSA).
