#titolo Vw, debutta la cabrio piu' potente di sempre: e' la Golf R - Prove  e Novit√† - Motori
  NIZZA - La sportivita' e la potenza della gamma R di Volkswagen abbinate ad una vettura cabriolet. Un connubio inedito per la casa di Wolfsburg che debutta sul modello bestseller del gruppo, la Golf. Questa versione scoperta, la piu' potente mai realizzata dal costruttore tedesco, arrivera' sul mercato a partire da questa primavera. Il prezzo di lancio per il mercato tedesco e' di 43.325 euro. In Italia questo modello sara' ordinabile dai clienti direttamente nei concessionari.     La nuova Golf R cabriolet sara' equipaggiata con un potente motore TSI 2 litri turbo a iniezione diretta di benzina capace di sviluppare una potenza di 265 cv. Questo propulsore vanta una coppia di 350 Nm da 2.500 giri fino a 5.000 giri. Tutto abbinato ad un cambio a doppia frizione DSG a sei rapporto che e' di serie. Questa sportiva purosangue passa da 0 a 100 km/h in appena 6,4 secondi. La velocita' massima limitata elettronicamente e' di 250 km/h. Nonostante le prestazioni al top, la Golf R cabrio registra consumi contenuti: 8,2 l/100 km con emissioni di CO2 di 190 g/km. 
Come versione top di gamma, la nuova Golf R cabriolet dispone di serie (oltre che del roll bar automatico) anche di equipaggiamenti speciali come i fari bixeno, luci diurne e gruppi ottici posteriori a Led, cerchi in lega da 18 pollici, sedili anteriori sportivi, rivestimenti in pelle, climatizzatore automatico, impianto audio con lettore Cd, assetto sportivo e paraurti da competizione. Per quanto riguarda l'assetto, su questa versione vengono riprese soluzioni tecniche gia' collaudate da Vw, come il McPherson all'anteriore e le sospensioni multilink al posteriore. 
Esternamente la Golf R si distingue, oltre che per l'aspetto tipico delle cabrio, anche per il doppio terminale di scarico cromato, gusci degli specchietti in nero lucido, pinze dei freni verniciate e gruppi ottici a Led. La sportivita' si traduce in elementi dinamici anche nell'abitacolo dove e' possibile trovare inserti in alluminio per la plancia, pannelli alle porte, inserti cromati sul comando gestione delle luci, leva del freno e leva del cambio rivestite in pelle, volante multifunzione rivestito in pelle, pedaliera in acciaio inox. La capote e il sistema per l'apertura e chiusura sono identici a quelli impiegati sulle altre Golf cabrio. L'apertura avviene in nove secondi, anche se l'auto e' in movimento, fino a 30 km/h.  
