#titolo Chicago: nella città di Obama, lo spettro di Al Capone - Mondo
di Valeria Robecco 
 Lo spettro di Al Capone torna a terrorizzare Chicago. Nella città adottiva del presidente americano Barack Obama, gli omicidi sono aumentati del 38% rispetto al 2011, e riecheggia il fantasma del gangster che negli anni Venti imperversava nella metropoli dell'Illinois. Un incubo, oltre che una brutta gatta da pelare per il sindaco Rahm Emanuel, ex braccio destro di Obama, che della sicurezza ha fatto uno dei punti cardine del suo programma.  
 Anche perché in altre città americane, da Los Angeles a New York, il numero degli omicidi è in netta discesa. A Chicago i crimini violenti sono invece diventati un' emergenza quotidiana, la loro riduzione ormai una priorità assoluta. Tanto che il primo appuntamento mattutino del primo cittadino non riguarda l'aggiornamento sul bilancio o una nuova proposta normativa, ma l'e-mail inviatagli dal Dipartimento di Polizia che elenca i reati commessi durante la notte appena conclusa.  
 Dall'inizio dell'anno al 17 giugno 2012, spiega il New York Times, a Chicago sono state uccise 240 persone, 66 in più rispetto allo stesso periodo del 2011. Sparatorie e omicidi hanno lasciato le cicatrici più profonde soprattutto nei quartieri poveri, collocati nella parte sud e ovest della città, ma neppure le zone abitate dai più ricchi sono immuni. Solo negli ultimi giorni infatti è stata riportata la notizia di scontri mortali avvenuti nel Magnificent Mile, la centralissima area dello shopping, e nei pressi del Lincoln Park Zoo.  
 "Il nostro problema sono le gang di criminali, soprattutto in determinate parti della città, ma abbiamo la responsabilità di assicurare ai residenti un'adeguata qualità della vita", ha spiegato Emanuel. La composizione delle bande è cambiata nel corso degli anni, registrando una frammentazione dei gruppi più numerosi in centinaia di piccole gang con alleanze diverse e mutevoli. Tanto che - ha confermato la polizia - il loro numero negli ultimi due anni è cresciuto da 500 a 600. Come nella maggior parte delle metropoli americane, anche a Chicago comunque il numero degli omicidi è sceso in maniera enorme rispetto ai primi anni Novanta, quando ogni anno venivano ammazzate in media circa 900 persone (ora la media è circa di 400 morti). Ma non è abbastanza. E i più critici biasimano le scelte del sindaco in materia di bilancio, che hanno visto una riduzione di 67 milioni delle spese per la polizia. A loro parere si tratta di decisioni che, almeno in parte, spiegano la nuova impennata di crimini e reati.  
