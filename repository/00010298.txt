#titolo Bentley Continental GT Speed Cabrio svelata in anteprima - Prove  e Novit√† - Motori
  ROMA - Lusso e Lifestyle con l'anteprima della nuova ammiraglia Bentley convertibile ad alte prestazioni, in attesa del lancio ufficiale che avverra' il 14 gennaio al North American International Auto Show di Detroit. La nuova ''scoperta'' di lusso della Bentley si presenta, a detta del comunicato ufficiale della casa, come la piu' veloce quattro posti convertibile al mondo, con una velocita' massima di 325 km/h. Il motore W12 twin-turbo da 6.0 litri e' in grado di erogare 616 Cv, e promette anche un risparmio del 15 per cento nell'efficienza dei consumi di carburante.     Il frontale, firmato dalla classica griglia Bentley, esibisce profili e linee dei parafanghi anteriori esenti da giunzioni e saldature, ottenuta con la stampata da un unico foglio di alluminio. Una classe costruttiva a cui si sposano i dettagli sportivi che vanno dai cerchi da 21 pollici in lega leggera, alla griglia anteriore e le finiture in cromatura fume', fino ai tubi di scarico ovali, torniti all'interno come la canna rigata di un fucile. Gli interni sono caratterizzati dalla cura artigianale di ogni dettaglio. Il richiamo allo stile Mulliner Driving Specification, ideato dal leggendario carrozziere delle piu' famose convertibili Bentley d'un tempo, emerge dalla capacita' di sposare con eleganza il lusso piu' raffinato con un sobrio carattere sportivo.   Ma la vera differenza, in termini di sportivita' e prestazioni, la fa il poderoso motore 12 cilindri da 616 CV e 800 Nm da 2000 a 5000 giri. Potenza e coppia considerevoli, secondo i dati del comunicato ufficiale, orchestrate al meglio dal cambio sequenziale a 8 marce, il cui software di gestione e' accordato con precisione maniacale per essere pronto a dare il meglio ad ogni regime e velocita', in perfetta armonia con le andature pretesa da chi viaggia su una Continental GT Speed Convertibile. 
Con l'alimentazione Twin-Turbo e la distribuzione a 48 valvole l'ammiraglia Bentley accelera fino a 100 km/h in 4,1 secondi e a 160 km/h in 9,7 secondi, per poi raggiungere la velocita' massima senza il minimo sforzo. Con 22.500 Nm/grado di rigidita' torsionale la Continental GT Speed si rivela sicura e stabile in ogni condizione, pronta ad offrire, ribadisce il comunicato, un'esperienza di guida coinvolgente. Le sospensioni pneumatiche sono a doppio braccio oscillante in alluminio davanti e multi-link posteriori, con sistema di autolivellamento piu' basso di 10mm, rispetto alla Continental GT, per garantire resa e comfort ottimali. Il sistema di sterzo Servotronic e di controllo della stabilita' ESP hanno una mappatura specifica per le velocita' della vettura. Il risultato finale e' una Bentley che sa armonizzare eleganza, praticita' e capacita' di dare il meglio, in termini di comfort e prestazioni, su ogni tipo di strada.  
