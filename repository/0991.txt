#titolo Porti: Savona vara piano triennale per 10 mln euro - Porti e Logistica - Mare
  (ANSA) SAVONA, 28 FEB - Un mutuo da 10 milioni di euro per realizzare le opere del Piano triennale portuale e tra queste due importanti interventi infrastrutturali in collaborazione con il Comune di Savona. E' quanto deciso oggi dal Comitato Portuale di Savona che ha messo a punto un intervento di abbattimento del muro che oggi separa i cantieri Solimano di via Nizza alla periferia della citta' dalla spiaggia e quindi un servizio attrezzato per disabili allo Scaletto nella zona delle Fornaci. Operazione che consentira' di rendere visibile il lungo litorale tra Savona e il quartiere di Zinola che oggi viene oscurato dalla presenza dei capannoni.  Secondo l'Autorita' Portuale e il Comune di Savona diventera' una delle spiagge piu' lunghe della Liguria. A margine del Comitato Portuale il presidente Miazza ha anche parlato del caso della piattaforma del colosso danese Maersk in fase di realizzazione a Vado Ligure visto che i "grillini" contestano l'intervento. "Non faccio politica e quindi non mi occupo di scelte che spettano il Governo quando sara' operativo, ma sono al servizio del Ministero delle Infrastrutture che dovr√† darmi indicazioni su cosa riterra' di fare per le opere previste sul territorio savonese - ha detto Miazza - Chiunque sara' investito della responsabilita' di ricoprire l'incarico di ministro o altri incarichi dell'amministrazione mi trovera' disponibile ad un confronto e per eventuali delucidazioni sull'operazione piattaforma". (ANSA)  
