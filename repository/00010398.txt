#titolo Consorzio, -10% uve Amarone 2009 ma ottima qualita' - Vino - Terra&Gusto
  (ANSA)  - Sara' un'edizione speciale di Anteprima Amarone quella che si terra', il 26 e 27 gennaio, nel Palazzo della Gran Guardia di Verona. La manifestazione celebra il proprio decennale e contestualmente presenta l'annata 2009, di prossima commercializzazione. Alla tavola rotonda di sabato e' stata preannunciata la partecipazione del ministro delle Politiche agricole Mario Catania. 
Il vicepresidente del Consorzio Daniele Accordini ha anticipato la fisionomia principale dell'Amarone frutto della vendemmia 2009. "A fronte di un andamento climatico piuttosto bizzarro, freddo nella prima parte e estremamente caldo al momento della raccolta - spiega - la vendemmia 2009 ha visto la quantità raccolta in diminuzione del 10% rispetto al 2008 ma la qualità  è risultata ottima, consentendo un accumulo zuccherino più elevato del 2008, ben sopra la media storica''. 
Mentre rispetto all'annata 2008, prosegue Accordini, gli Amaroni 2009 sembrano evidenziare ''una minor variabilità fra areali di provenienza ma con un livellamento qualitativo verso l'alto. Un'annata - conclude - che pur caratterizzandosi sensorialmente per potenza gustativa e ricchezza aromatica, non perde nulla, anzi in molti casi guadagna in eleganza, energia e dinamicità, confermando ancora una volta la vocazione dei vari territori della Valpolicella nell'originare vini dalla personalità unica e riconoscibile''.(ANSA).  
