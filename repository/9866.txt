#titolo RICERCA: ANALIZZATI FOSSILI DI INSETTI DELLE DOLOMITI - Qualit√° Alto Adige
 
     (ANSA) - BOLZANO, 18 MAR - Analizzate per la prima volta
tracce fossili di insetti del periodo Permiano-Triassico
ritrovate in Alto Adige: e' accaduto nell'ambito di un progetto
di ricerca coordinato dal Museo di Scienze Naturali dell'Alto
Adige cui partecipano esperti tedeschi.
   La ricerca potrebbe portare informazioni preziose sulla
biodiversita' di 250 milioni di anni orsono. Altro obiettivo del
progetto, lo studio delle piste di dinosauri del Bletterbach.
Per la prima volta dei ricercatori hanno analizzato tracce
fossili di insetti ritrovate in territorio altoatesino: e'
successo nelle ultime tre settimane nell'ambito di un progetto
di ricerca coordinato dalla paleontologa Evelyn Kusstatscher del
Museo di Scienze Naturali dell'Alto Adige, e al quale
partecipano anche i tre esperti tedeschi Torsten Wappler
(Universita' di Bonn), Sebastian Voigt (Geomuseo ''Geoskop'' di
Burg Lichtenberg in Palatinato) e Hendrick Klein (Neumarkt,
Germania). Sostiene finanziariamente il progetto la Ripartizione
Diritto allo studio, Universita' e Ricerca scientifica della
Provincia Autonoma di Bolzano.
   ''Finora nelle Dolomiti non sono mai stati ritrovati insetti
fossili,'' spiega Evelyn Kustatscher ''in quanto assai fragili e
delicati''. Eppure anche gli insetti vissuti nei periodi
Permiano e Triassico, tra 260 e 235 milioni di anni fa, hanno
lasciato numerose tracce: depositando uova su foglie o fusti,
formando delle galle, o cibandosi di piante in determinati modi.
''La ricerca su reperti vegetali di quei periodi provenienti
dalle Dolomiti, su cui sono rintracciabili tracce di pasti di
insetti, e' in grado di apportare informazioni dettagliate sullo
sviluppo della varieta' delle specie,'' e' Torsten Wappler, uno
specialista in questo campo, a parlare. Tale sviluppo sarebbe
infatti in stretta relazione con le condizioni climatiche della
Terra all'epoca. (ANSA).
           

 
