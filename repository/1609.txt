#titolo Commissione Ue, approvare presto rinvio quote Ets - Istituzioni e UE - Ambiente&Energia
     (ANSA) - BRUXELLES, 21 GEN - ''Il mercato europeo delle
emissioni (Ets) e' saturo e occorre fare qualcosa'': questo
l'allarme lanciato oggi dalla Commissione Ue, che sollecita
Stati membri ed Europarlamento ad ''agire rapidamente e con
determinazione'' per approvare la proposta presentata a novembre
scorso dall'esecutivo Ue di rinviare la messa all'asta di 900
milioni di quote di emissioni del sistema Ets. ''Ormai ci sono
troppe quote di CO2 disponibili rispetto alla capacita' di
assorbimento del mercato'' ha spiegato Isaac Valero Ladron,
portavoce del commissario Ue al clima, Connie Hedegaard, dopo
che il prezzo del carbonio e' sceso sotto i cinque euro e
l'ultima asta in Germania e' andata deserta. Se il carbonio
costa troppo poco, l'Ue non riesce a promuovere efficienza
energetica e tecnologie verdi.    Il voto nella plenaria del Parlamento europeo della proposta
''e' atteso a marzo/aprile - ha detto Ladron - e gruppi politici
e Stati membri stanno prendendo posizione. Grandi Stati come
Gran Bretagna e Germania ancora non l'hanno fatto: abbiamo
bisogno di un loro sostegno forte, sono Paesi che investono in
tecnologie a basso contenuto di carbonio''. La Commissione Ue
spera che la proposta venga adottata subito dopo il voto
dell'Assemblea di Strasburgo, ''in modo tale da eliminare le
quote dopo la pausa estiva'' ha spiegato Ladron. (ANSA)
           
