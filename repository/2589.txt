#titolo Spagna - Mondiali Sudafrica
  Con il trionfo europeo di due anni fa, la  Spagna (guarda il video) si e' tolta di dosso l'etichetta scomoda di grande incompiuta, incapace di vincere, almeno a livello di nazionale, nei grandi appuntamenti internazionali. Ma ora, dopo aver bissato nel 2008 il successo continentale del 1964, le Furie Rosse sono attese alla prova del nove del Mondiale sudafricano. 
 Si', perche' alla prima Coppa del Mondo in Africa, la Spagna arriva non solo forte del primo posto del ranking Fifa, davanti al Brasile, ma con la consapevolezza di avere forse la piu' grande chance della sua storia di andare fino in fondo e alzare finalmente al cielo la sua prima Coppa del Mondo. Scippata nei quarti di finale del Mondiale nippocoreano del 2002 per un arbitraggio scandalosamente a favore della Corea del Sud, buttata fuori a spallate dalla Francia di Zidane quattro anni fa in Germania, se la formazione di Del Bosque non arrivera' almeno in semifinale in Sudafrica provochera' una delle piu' grosse sorprese del Mondiale. Il terzo posto dello scorso anno nella Confederations Cup, sconfitta in semifinale dagli Stati Uniti che hanno interrotto la striscia record di 35 partite utili consecutive (15 le vittorie di fila), non ha intaccato minimamente l'autostima della nazionale iberica: le Furie Rosse hanno infatti superato senza difficolta' alcuna il girone di qualificazione mondiale, ottenendo 10 vittorie in altrettante gare con 28 gol fatti e appena 5 subiti. Ha tutto per vincere: un gioco simile a quello del Barcellona di Guardiola e quindi spettacolare; una lunga serie di campioni come Xavi, Iniesta, Fabregas, Busquets, Pique', Puyol, Casillas, Torres e Villa, piu' forse l'innesto del nuovo gioiello del Racing, Canales, gia' promesso al Real; e anche un allenatore, Del Bosque, che ha dimostrato nella sua esperienza con le merengues (2 Champions, 2 campionati e 1 Coppa Intercontinentale) di essere un vincente. 
 "Abbiamo tanti ottimi giocatori e un buon gruppo - ha ammesso il tecnico - Sappiamo di essere tra quelli che possono vincere la Coppa del Mondo". E in effetti sulla carta parte alla pari con il Brasile e leggermente davanti all'Inghilterra di Capello. Una squadra senza punti deboli e completa in tutti i suoi reparti. Tra i pali Casillas è ormai da anni uno dei migliori portieri del mondo. La scoperta del catalano Gerard Pique al centro della difesa accanto ad Albiol o Marchena ha dato sicurezza a un pacchetto arretrato il cui tallone d'achille erano sempre state le palle alte. E poi ci sono ancora Puyol, Capdevila e l'esuberanza atletica di Sergio Ramos; a centrocampo c'e' un campione come Fabregas (dovrebbe recuperare in tempo utile dopo la frattura al perone),  i due professori del Barca, Iniesta, Xavi, e anche Xabi Alonso che assicurano corsa e fosforo. Una buona alternativa in mezzo e' il brasiliano naturalizzato Marcos Senna del Villarreal. Ma è davanti che la Spagna può giocare le sue carte migliori. Con Torres stella di prima grandezza e Villa pronto a spiccare il volo da Valencia a Madrid o all'estero, magari in Inghilterra. Di prima scelta anche i rincalzi. Llorente garantisce presenza sulle palle alte, Guiza ha segnato gol ovunque, e, sulle fasce Riera e Silva hanno i mezzi per saltare l'uomo e andare a concludere. Ora alla Spagna non rimane che scrollarsi di dosso la maledizione del Mondiale, dove il miglior risultato resta il quarto posto del 1950, e dimostrare che l'etichetta di grande incompiuta non le appartiene piu'. 
Uno stimolo in piu' arrivera' dalla federazione iberica che ha promesso ai giocatori per la vittoria finale un premio a testa di 550 mila euro, il doppio rispetto a quello percepito agli ultimi Europei, il piu' alto in assoluto davanti a Inghilterra (450 mila) e Brasile (300 mila). 
 
   
