#titolo Fiat porta a Detroit le nuove 500 Abarth Tenebra e Cattiva - Prove  e Novità - Motori
  DETROIT  - Come già era accaduto al Salone di Los Angeles nello scorso novembre - dove erano state svelate la 500e 100% elettrica, la 500L versione Usa e la 500L Trekking - Fiat ha scelto anche il North American International Auto Show di Detroit per confermare l'impegno nello sviluppo della gamma 500 per gli Stati Uniti. Lo fa affiancando alle ultime novità, come la 500 Abarth Cabrio, le nuove 500 Abarth Tenebra e Cattiva, due nuovi concetti di design che potrebbero prefigurare future evoluzioni di stile della city car torinese, naturalmente in funzione dei gusti del pubblico nordamericano.     Fiat 500 sta ottenendo in quell'area un successo per alcuni versi inaspettato, soprattutto nelle varianti Abarth (fonti dell'Azienda hanno confermato che la produzione dell'intero 2013 è stata già tutta venduta) che sono costruite, accanto alle 500 ed alle 500 C, nello stabilimento messicano di Toluca.  "Nel 2012 abbiamo infranto il record con la vendita di più di 50.000 unità in Nord America - ha detto Tim Kuniskis, capo del brand Fiat nel Nord America -. Alcuni mesi fa abbiamo rivelato quattro nuove versioni che sosterranno il nostro slancio di vendita nel 2013. Ora, al Salone di Detroit, mostriamo come l'uso intelligente di accessori ed elementi di design possano esaltare il carattere della 500, che diventa una base perfetta per la personalizzazione e di espressione individuale". 
La concept Fiat 500 Abarth Tenebra, in particolare, è stata progettata per soddisfare le aspirazioni di una clientela ancora più esigente, che voglia distinguersi nel guidare quella che l'Azienda definisce "come l'unica piccola auto ad alte prestazioni del mercato americano con il pedigree di una exotic car italiana". Oltre che per la specifica verniciatura in grigio opaco, la 500 Abarth Tenebra si distingue per le finiture cromate di alcuni elementi esterni (come gli specchi), per i cerchi in lega da 16 pollici con disegno Hyper Nero Chrome e per la striscia adesiva Abarth di colore grigio. All'interno l'ambiente Tenebra prevede sedili sportivi rivestiti in pelle nera con cuciture grigie, materiali e finitura che si ritrovano anche nel volante, nella leva del cambio e nella cuffia del freno a mano. La strumentazione è invece caratterizzata in tutta la sua larghezza da un elemento in vera fibra di carbonio con superficie opaca. 
Nella Fiat 500 Abarth Cattiva il vibrante color rame combinato con il nero lucido del tetto e dello spoiler enfatizza la dinamicità di questa versione, dotata di motore 1.4 turbo da 160 Cv. Sono rifinite in nero anche le cornici dei fari, il fregio della grande presa d'aria anteriore ed altri elementi esterni, mentre gli specchi sono in tinta carrozzeria, nell'esclusivo color rame. Il nero domina anche l'abitacolo, per fornire un elegante contrasto con la verniciatura della 500 Cattiva. Un "segno" che illumina l'arredamento sono le cuciture in filo argento, finitura presente in diversi elementi in pelle, mentre la plancia è totalmente in nero opaco.  
