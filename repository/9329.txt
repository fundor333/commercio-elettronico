#titolo Fabiola Gianotti, non investire in ricerca è un suicidio - Ricerca e Istituzioni - Scienza&Tecnica
  ''Non investire nella ricerca fondamentale a lungo termine è un suicidio. Insieme all'arte, la conoscenza di base è ciò che ci differenzia dagli animali’’. A lanciare l'allarme è Fabiola Gianotti, responsabile dell'esperimento Atlas del Cern di Ginevra, che ha permesso di scoprire il bosone di Higgs. 
Ad Aosta, davanti a 220 studenti, ha spiegato: ''si pensi alle applicazioni in campo medico degli studi sugli acceleratori di particelle. Se non si posseggono, le tecnologie vanno acquistate, e possono costare care''. Per la ricercatrice ''la ricerca fondamentale ha dei risvolti nella vita di tutti i giorni. 
Anche se in momenti di crisi la via più semplice sembra essere quella dei tagli, la strada da percorre è un’altra'', ha sottolineato durante un incontro divulgativo organizzato nell'ambito della 27/a edizione dei 'Rencontres de physique de la Vallee d’Aoste-Results and perspectives of elementary particles physics'.  
''La ricerca di base – ha proseguito – porta sempre al progresso''. Gianotti ha ricordato infine che, anche in vista di un futuro impiego nella ricerca scientifica, ''la preparazione che la scuola italiana fornisce è ottima''.  
