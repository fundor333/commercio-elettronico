#titolo Sei milioni di specie in cerca di un nome - Biotech - Scienza&Tecnica
  Dare un nome ai milioni di esseri viventi che popolano il nostro pianeta è un obiettivo raggiungibile entro la fine del secolo: ne è convinto un gruppo di ricercatori coordinato dall'università neozelandese di Auckland. In un articolo pubblicato sulla rivista Science i ricercatori rivedono al ribasso il tasso di estinzione delle specie e confidano di poterle identificare tutte, ancora 6 milioni, in pochi decenni, quindi prima della loro scomparsa. 
Secondo i ricercatori neozelandesi buona parte dei biologi è convinta che la maggior parte delle specie attualmente esistente sul pianeta si estinguerà ben prima che i ricercatori riusciranno a catalogarle. 
Lo studio confuta però questa tesi, dimostrandone due errori di fondo: da un lato si sovrastima il numero di specie esistenti, dall'altro risulterebbe errata l'opinione comune secondo cui il numero dei tassonomi, ossia gli 'addetti' a identificare le specie, sia in calo. Secondo gli autori esisterebbero nel complesso tra 2 e 6 milioni di specie sul pianeta, quindi molto meno delle 100 milioni ipotizzate da altri studi, e di queste ne conosciamo già 1,5 milioni.  
"Sovrastime del numero di specie – ha spiegato Mark Costello, responsabile dello studio – esistenti sulla Terra sono controproducenti perché possono far perdere la speranza nel riuscire a scoprire e salvaguardare la biodiversità esistente. Il nostro lavoro dimostra invece come questo non sia vero. Siamo anzi convinti che, con un modesto sforzo in più, la maggior parte delle specie potrebbe essere scoperta e protetta dall'estinzione". 
Lo studio evidenzia come il numero di persone impegnate nell'imponente lavoro di raccolta e descrizione di nuove specie non sia mai stato così elevato. La comunità di studiosi e dilettanti è infatti incrementata notevolmente in Asia e Sud America, regioni particolarmente ricche di biodiversità. 
Vengono inoltre riviste le stime di perdita della biodiversità, ossia la velocità con cui si estinguono le specie. Secondo alcuni ricercatori il tasso di estinzione sarebbe di circa il 5% ogni dieci anni, mentre le stime del gruppo di Costello è anche in questo caso più ottimista, ritenendolo inferiore all'1% ogni dieci anni. 
Con questi presupposti, conclude lo studio, con meno di un milione di dollari l'anno in più sarebbe possibile dare un nome a tutte le specie esistenti sul pianeta entro la fine del secolo.  
