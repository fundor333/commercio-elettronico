#titolo Grillo 'benedice' Papa Francesco, anche noi francescani  - Politica
ROMA - Beppe Grillo 'benedice' Papa Francesco. Sul suo blog il leader del M5S sottolinea i punti in comune tra il nuovo pontefice e il movimento 'a cinque stelle', entrambi 'francescani'. "Il M5S è nato, per scelta, il giorno di San Francesco, il 4 ottobre del 2009. Era il santo adatto per un MoVimento senza contributi pubblici, sedi, tesorieri e dirigenti - aggiunge - Un santo ambientalista e animalista. La politica senza soldi è sublime, così come potrebbe diventare una Chiesa senza soldi", scrive Grillo. 
 "I ragazzi del M5S a Woodstock a Cesena nel 2010, si auto definirono i 'pazzi della democrazia', così come i francescani erano detti i 'pazzi di Dio'. Ci sono molte affinità tra il francescanesimo e il M5S", prosegue Grillo. "C'é qualcosa di nuovo in questa primavera 2013, un terremoto dolce - prosegue - Il nome Francesco scelto da papa Bergoglio, un gesuita di mamma genovese (come Grillo, ndr), è già molto, per ora mi può bastare, poi si vedrà. E' il primo papa 'low cost' ". Grillo sottolinea poi il comune rapporto con certa stampa. "Stanno già scavando nel suo passato, dalle letterine di scuola delle compagne, alla sua vita prima di diventare prete, ai rapporti con la dittatura argentina, per trovare ogni più piccola ombra e questo me lo rende simpatico. Quali papi sono stati crocifissi dalla stampa mezz'ora dopo essere stati eletti?", rimarca. "Nel libro 'Il Grillo canta sempre al tramonto' scritto lo scorso dicembre con Fo e Casaleggio - conclude - quest'ultimo diceva "Non deve essere un caso che non esista un papa che si sia fatto chiamare Francesco. Noi abbiamo scelto appositamente la data di San Francesco per la creazione del Movimento. Politica senza soldi. Rispetto degli animali e dell'ambiente. Siamo i pazzi della democrazia, forse molti non ci capiscono proprio per questo e continuano a chiedersi chi c'é dietro". Habemus papam. Per il momento il suo nome ci rallegra, speriamo che ci rallegrino presto anche le sue opere".  
