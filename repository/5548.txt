#titolo Yoga: la scienza mostra i rischi, non solo i benefici - Stili di vita - Salute e Benessere
     (ANSA) - ROMA, 11 DIC - In Italia in questo momento ci sono 1
milione e mezzo di praticanti, negli Stati Uniti sono oltre 20
milioni. Nel mondo 250 milioni. Lo yoga e' una delle attivita'
di fitness che registra la piu' rapida espansione. Almeno 12 i
diversi stili praticati nel mondo, dal piu' antico 'Hatha',
precursore di tutto lo yoga posturale dai tempi dell'India
medioevale al piu' moderno ed occidentale 'yogafit' in voga
nelle palestre e nei centri benessere. 
   ''Si parla molto dei benefici dello yoga, ne parlano i guru,
le celebrities e gli istruttori piu' famosi, ma lo yoga e' una
filosofia aperta a tutti e percio' anche molto controversa'',
descrive William Broad, giornalista scientifico del New York
Times, due volte premio Pulitzer e praticante yoga dal 1970, nel
nuovo libro ''La scienza dello yoga'', giunto ora nelle librerie
italiane edito da Dalai-editore. 
  ''La situazione cosi' e' peggiorata ed alimenta la confusione,
costringe ad ambiguita' e imprecisioni circa la sua filosofia. Si tende inoltre ad evitare di parlare di qualsiasi aspetto
negativo dello yoga e c'e molta confusione sulla trasformazione
degli stili attraverso un processo di reinvenzione moderna. Lo
yoga cosi' ha anche prodotto ondate di infortuni. I medici hanno
scoperto che alcune posizioni possono causare danni''. Broad,
con entusiasmo e rigore scientifico, descrive verita' e
illusioni, benefici (moltissime le ricerche mediche a favore) e
pericoli, mettendo in guardia il lettore dai possibili danni che
possono derivare dalla disciplina. L'autore azzarda anche come
sara' lo yoga fra cento anni: ancora  controverso con esperti
che contenderanno lo scettro dello stile piu' spirituale che
avvicini all'immortalita' da una parte e dall'altra una pratica
sempre piu' popolare ed importante per la societa', con studi
scientifici corposi e quindi accademie e medici-yogi ufficiali
che forniscono terapie piu' affidabili di quelle farmacologiche
e istruttori certificati quanto i fisioterapisti. Infine,
ironicamente, immagina ancora il cantante Sting, presidente
della Association of Yoga centenarians, in tour mondiale per
promuovere programmi di ricerca sullo yoga per migliorare la
qualita' di vita delle persone molto avanti con gli anni.(ANSA).
