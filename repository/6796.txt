#titolo Melato, il ricordo commosso del mondo dello spettacolo  - Associate
Mariangela Melato se ne è andata dopo avere "combattuto con la stessa intelligenza, determinazione e coraggio che hanno sempre caratterizzato la sua vita e il suo impegno artistico e che lascia a tutti noi come esempio di amore per la vita, per l'arte e per il lavoro". Sono le prime parole di  Renzo Arbore , distrutto dal dolore, consegnate all'ANSA. "Questa mattina alle 5 - scrive Arbore a nome della famiglia - si è spenta Mariangela Melato. Straziati dal dolore, la sorella Anna e i nipoti, insieme a Renzo, Annabella, Giovanni, Giovanna, Bruna e Claudio, le sono stati vicini fino all'ultimo nella lunga e sofferta malattia". La famiglia, aggiunge, "ringrazia tutti i medici ed il personale che hanno assistito Mariangela in questa lunga e sofferta battaglia. 
 "Anche adesso di Mariangela mi ha sconvolto la bellezza, è bellissima, candida, nobile". Lo ha detto  Lina Wertmuller  all'uscita della camera ardente privata di Mariangela Melato al Centro Antea - rete di cure palliative a Roma. "Eravamo amiche, ci volevamo bene", ha concluso la regista.  ''Sono affranta''. E' stato invece il suo commento a caldo appena appreso della notizia.      ''Non sapevo che si fosse aggravata. Conoscevo la sua lotta per il tumore, ma non che fosse a questo punto senza ritorno''. 
 E' "una botta terribile" per  Dario Fo . "Tutti dicono - spiega all'ANSA il Premio Nobel - che era malata da tempo, io non me ne ero accorto. L'ultima volta che io e Franca l'abbiamo vista, all'inizio della scorsa estate, Mariangela era felice, gioiosa come sempre, abbiamo scherzato. Non mi aspettavo che soffrisse tanto". Dario Fo ricorda anche gli anni della sua formazione artistica e come lui e Franca Rame riconobbero subito il grande talento della giovane Melato, all'inizio della carriera. "Parliamo di 50 anni fa. Franca - dice Fo - la scelse subito per il personaggio della prostituta nella commedia 'Settimo Ruba un po' menò ambientata nel cimitero monumentale di Milano. Uno spettacolo in cui si prevedeva cosa sarebbe successo nel governo e nell'amministrazione della città". Negli anni, racconta Fo, "ha recitato ancora con noi. Siamo sempre stati in contatto. Ero felice del suo successo nel cinema e in tv perché avevamo azzeccato che era un grande personaggio, un'attrice con doti straordinarie". 
 "Senza retorica, senza frasi ad effetto, abbiamo deciso di dedicare la prima di questa sera a Mariangela Melato per la quale il teatro, il recitare era la sua stessa vita, un bisogno primario", annuncia  Maurizio Scaparro  che, con Giuseppe Pambieri quale protagonista, debutta stasera al teatro Salieri di Legnago con un nuovo allestimento de "la coscienza di Zeno" adattamento di Tullio Kezich dal romanzo di Italo Svevo.  
 "Perdo un'amica, una donna unica che per il nostro paese è stata un'autentica portabandiera, la più grande attrice che ha avuto l'Italia nella seconda metà del Novecento".  Pippo Baudo  è affranto: "ci siamo sentiti spesso al telefono negli ultimi mesi, ci facevamo forza a vicenda, dicendoci che non dovevamo mollare". Baudo tiene a sottolineare come Mariangela sia stata "oltre che una grandissima attrice di teatro e cinema segnando la storia degli ultimi 50 anni dell'Italia, un'artista a 360 gradi. Era anche una bravissima ballerina e cantante". "Ricordo in particolare una volta che la portai dentro una valigia a Canzonissima - racconta -. Si perché era anche una contorsionista, riusciva a fare cose incredibili. Era una delle sue prime apparizioni tv, io entrai in studio con lei raggomitolata in questa valigia. Incredibile, tutto le riusciva così facile. Poi una volta aperta la valigia balzo' fuori e si mise a ballare in un modo straordinario. Sono stordito dal dolore. Ciao Mariangela ti porterò sempre nel cuore, tutti noi ti dobbiamo tantissimo". 
 Il regista  Pupi Avati  ricorda con grande emozione la figura di Mariangela Melato, risalendo agli anni '60, quando avvenne tra loro il primo singolare incontro: ''In quegli anni a Ferrara stavo facendo il casting per il film 'Thomas' e aspettavo che venisse un'attrice da Milano per farle un provino. Ma in maniera del tutto bizzarra questa attrice mi manda una sua amica, che faceva la vetrinista alla Rinascente. Una con tanto di sandaloni e vestita come Irene Papas. Sconcertato - racconta all'ANSA il regista - la mandai via. Ma lei rimase per tutto il tempo fuori al bar, fino all'orario di chiusura. Quando seppi che non se n'era mai andata, la cosa mi incuriosi', apprezzai la sua ostinazione. Allora la chiamai e, nonostante non somigliasse affatto al personaggio da interpretare, le diedi la sceneggiatura, dicendole di presentarsi l'indomani''.    Ricorda ancora Avati: ''Quando disse la prima battuta (interpretava il ruolo di una costumista in una compagnia teatrale, Ndr) fu subito una folgorazione. Il suo modo di recitare mi dava un'emozione nuova. Le dissi subito che era la piu' brava di tutti noi e li' comincio' anche la nostra amicizia''. 
 "Una grandissima attrice, straordinaria per generosità, verve ed energia. Un'artista contemporanea anche nella rilettura dei classici e che, a 70 anni, aveva ancora tante emozioni da donare al pubblico e a noi colleghi": così  Michele Placido  ricorda con l'ANSA Mariangela Melato. "Ho debuttato con lei - racconta l'attore pugliese - io ero ancora allievo dell'Accademia nazionale di Arte drammatica, ero al secondo anno. Ronconi mi prese per una rappresentazione dell' Orlando furioso a Spoleto. Lei era già protagonista, era la Melato. Mariangela si affermò subito, un astro nascente del teatro italiano. Non si limitava ad eseguire ma dava il 'la' alla regia fino a stravolgerla. Da quella volta insieme a Spoleto nacque anche un'amicizia". Un rapporto professionale e umano, quello tra Placido e Melato, durato fino alla fine, tra i palchi dei più grandi teatri italiani, set cinematografici e reading di poesie. Stasera Michele Placido ricorderà Mariangela Melato al teatro Donizetti di Bergamo, dove è in scena con il 'Re Lear' di Shakespeare. "Credo che la ricorderanno in tutti i teatri d'Italia e gli applausi, anzi l'ovazione, saranno tutti per lei". 
 ''Questa mattina ci ha lasciato una grande persona e una grande attrice. Mariangela Melato, che a Milano e' nata e di cui e' cittadina benemerita, ha saputo esaltare il teatro e il cinema attraverso le sue numerose e  importanti presenze sceniche sia con ruoli drammatici, sia in commedie''. Il ricordo e' del sindaco di Milano,  Giuliano Pisapia .    ''La capacita' di adattarsi a ruoli diversi, di entrare cosi' a fondo nei personaggi da lei interpretati - aggiunge -, rappresentano una dote naturale che le ha permesso di essere una delle artiste piu' apprezzate dal pubblico e dai registi. Milano, nel tributarle la propria riconoscenza per l'importante attivita' culturale, nel 1979 le aveva conferito la Medaglia d'Oro di civica benemerenza 'per aver impersonato nella passione, nella tenacia e nel duro impegno artistico, ormai noto in tutto il mondo, lo spirito volitivo della sua citta', motivazione oggi ancora piu' attuale. Alla famiglia rivolgo un forte abbraccio ed esprimo la mia vicinanza in questo momento di profondo dolore''. 
 Un ricordo anche da  Alessandro Gassmann , direttore del teatro stabile del Veneto. "Saluto con grandissima commozione la scomparsa di Mariangela Melato, straordinaria attrice e donna che ho avuto l'onore di conoscere bene. Quando scompare una artista come lei, scompare un pezzo di grande cultura per il Paese. Un monumento straordinario. Ciao Mariangela e grazie per le emozioni che ci hai regalato e che continuerò personalmente a ricevere attraverso i tuoi film". 
 ''Mariangela Melato e' stata la piu' grande attrice che ha avuto l'Italia nella seconda meta' del Novecento. Con le sue interpretazioni ha segnato la storia del teatro e del cinema italiano degli ultimi 50 anni''. Cosi' Carlo Repetti, direttore del  Teatro Stabile di Genova , ricorda l'attrice che collaborava col teatro genovese dal 1992. ''Mariangela e' stata una parte fondamentale della storia dello Stabile di Genova - dice Repetti - con noi ha fatto una ventina di lavori sotto la guida di registi come Lavia e Ronconi. Ho perso una sorella''.    ''Gli ultimi due anni sono stati difficili - ricorda il direttore dello Stabile - ma lei ha lottato con forza e coraggio. Voleva lavorare, voleva la scena, perche' sapeva che il teatro era la sua vita. Abbiamo fatto e interrotto spettacoli e prove, e' accaduto varie volte, ma lei volevo cosi'. E' accaduto anche con la messa in scena de 'Il dolore'.    Repetti sottolinea la ''grande duttilita''' della Melato, la ''grande capacita' artistica'' accompagnata da ''rigore morale, civile, artistico: pretendeva rigore, ma dava grande affetto e disponibilita'''. E' lungo l'elenco degli spettacoli che, per Repetti, hanno segnato il rapporto tra lo Stabile di Genova e la Melato, ma ''indimenticabile e' la sua interpretazione in 'Chi ha paura di Virginia Woolf''.  
 "Io e Mariangela siamo come fratello e sorella. E' stato un legame intensissimo, anche professionalmente".  Luca Ronconi  ricorda così la Melato nel giorno della sua morte e parla del suo coraggio. "Tutti i ruoli che le ho affidato - spiega il regista - erano delle sfide: lo era Olimpia nell"Orlando Furiosò, lo è stata di recente Nora nell'ultimo spettacolo che abbiamo fatto insieme. Lei le ha vinte tutte. Era una sfidissima 'Quello che sapeva Maisie' e lei l'ha stravinta". "Una volta avrei voluto farla recitare all'interno di un circo. Le avevo affidato - continua Ronconi - tutta la sceneggiatura di 'Lola Montes' di Max Ophuls. Mariangela avrebbe dovuto recitare in mezzo ai clown e agli animali ammaestrati. Più sfida di così...Ma quel progetto non andò in porto. Ne abbiamo parlato anche di recente e lei mi ha detto: Luca possiamo sempre farlo, io sono pronta".  
 "Preferisco mantenere un profilo intimo, sono circostanze molto dolorose, grazie per quello che farete, per ricordarla sempre". Cosi' ha commentato  Renato Zero  la scomparsa di Mriangela Melato, entrando alla camera ardente per Mariangela Melato al Centro Anthea. "Non penso ci potrà mai essere più nessuno come Mariangela Melato, sarà indimenticabile per tutto quello dato al pubblico". Il cantante ha raccontato che "quando l'ho chiamata per lo spettacolo benefico in favore dei terremotati dell'Aquila mi ha risposto, 'vuoi me che sono cosi' piccola in quello spazio così grande e pieno di gente?'. La sua umiltà e tenerezza mi ha fatto capire ancora una volta che i grandi sono persone semplici".   
