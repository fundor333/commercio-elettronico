#titolo Polpo Paul ha avuto ragione anche stavolta - Mondiali Sudafrica
  (ANSA) - ROMA, 10 LUG - Paul ha avuto ragione anche stavolta: Germania terza in Sudafrica, Uruguay battuto 3-2 nella finalina di Port Elisabeth.   Il cefalopode piu' famoso del mondo ormai non ne sbaglia una: tra gli scongiuri degli scaramanticissimi tedeschi, il polpo dell'acquario di Oberhausen si era espresso a favore di Mueller e compagni e cosi' e' stato. 
 La tifoseria sudamericana non ha comunque gradito il 'vaticinio' avverso e prima della gara ha esposto nello stadio un cartellone minaccioso nei confronti di Paul proponendo una ''ricetta'' uruguayana per il polpo alla griglia. Ma come una maledizione gli scongiuri dei tifosi della Celeste si sono rivolti contro la squadra di Tabarez.    Il pareggio di Cavani ed il vantaggio di Forlan avevano illuso l'Uruguay, ma Jansen e Khedira hanno ripristinato quanto Paul aveva previsto: vittoria tedesca. 
 Domenica tocca a Spagna e Olanda. Paul ha detto che vincera' la Roja ma sul web non tutti la vedono allo stesso modo. 
 Paul ha soltanto aperto la strada: dopo di lui sono arrivati il panda Lin Ping, il coccodrillo Harry e persino il gatto Pedro. Si potrebbe aprire uno zoo, dove ogni animale ha una previsione diversa. 
 Il polpo anglo-tedesco comunque si gode la sua notorieta': dalla Spagna, dove lo adorano in particolare dopo il 'vaticinio' della vittoria sulla Germania, arriva addirittura una proposta di 'lavoro'. La cittadina di Carballino, in Galicia, rinomata per la sua Fiera del Pulpo ha avanzato una offerta di 30mila euro per avere Paul come ospite della manifestazione. 
 Â   
