#titolo Sclerosi multipla, cos'e' e quanti sono i malati - Speciali ed Eventi - Salute e Benessere
     (ANSA) - ROMA, 10 OTT - La sclerosi multipla, o sclerosi a placche, e' una grave patologia del sistema nervoso centrale che e' imprevedibile, cronica e invalidante. 
   Si tratta di una malattia a decorso cronico della sostanza bianca del sistema nervoso centrale dovuto a un processo infiammatorio ricorrente che provoca il danneggiamento della mielina, la guaina protettiva che avvolge ed isola le fibre nervose e che permette loro di condurre gli impulsi dalle diverse aree del sistema nervoso centrale alla periferia e viceversa. Progressivamente si danneggiano anche le fibre e le cellule nervose. E' una malattia autoimmune, ovvero una condizione patologica in cui il sistema immunitario si rivolta contro il suo stesso organismo e lo attacca. Le cause sono ancora in parte sconosciute. 
   Secondo gli ultimi dati diffusi dall'Aism in Italia ogni 4 ore una persona riceve una diagnosi di sclerosi multipla. I malati sono circa 65mila solo nel nostro Paese (circa duemila persone affette ogni anni), con un costo sociale stimato in due miliardi e 200 mila euro annui. I malati sono 450 mila in Europa e due milioni e mezzo in tutto il mondo. La sclerosi multipla colpisce per lo piu' giovani tra i 20 e i 30 anni e donne (colpite in rapporto di tre a uno rispetto agli uomini). La patologia si manifesta di solito fra i 15 e i 50 anni e con particolare frequenza tra i 20 e i 30 anni. Circa la meta' dei pazienti e' giovane e ha meno di 40 anni. Esistono anche casi di sclerosi multipla pediatrica e, raramente, in bambini sotto i 10 anni.   
