#titolo Gregorio X: regole dure per conclave, poco cibo - Diario Vaticano
  Papa Gregorio X, eletto nel 1271 al termine di un lunghissimo conclave a Viterbo, il primo con questo nome perche' i cardinali vennero chiusi a chiave (dal latino 'cum clave') affinche' si decidessero, indisse il Concilio di Lione, durante il quale, due anni dopo, promulgo' la Costituzione apostolica ''Ubi periculum''. Questo il documento con il quale la Chiesa ha istituito ufficialmente il Conclave e ne ha stabilito le regole, durissime, poi ammorbidite con tempo. 
 ''Ubi periculum'' prendeva le mosse da quel che era accaduto a Viterbo e sanciva la segregazione dei cardinali elettori in un'aula comune, senza alcun contatto col mondo esterno e con graduale riduzione del cibo e dei redditi, con pene per i negligenti, che andavano dalla scomunica alla privazione dei pubblici uffici e l'attribuzione del titolo di infami.    Queste regole dure entrarono subito in vigore, ma non piacquero ai cardinali, che riuscirono a farle sospendere nel 1276 da papa Adriano V (succeduto a Gregorio X e al brevissimo papato - 4 mesi - di Innocenzo V), e poi a farle proprio abrogare dal papa successivo, il portoghese Giovanni XXI. 
 A reintrodurle fu invece Celestino V , il Papa del ''gran rifiuto'', anche lui uscito da un conclave lungo e difficoltoso, mentre Bonifacio VIII ripristino' integralmente la ''Ubi periculum'' nel 1298, inserendo quelle norme per l'elezione dei Papi nel Codice di Diritto Canonico, cosi' che, corrette e adattate ai tempi, sono la base di quelle in vigore ancora oggi.    La Costituzione apostolica di Gregorio X iniziava sottolineando il bisogno di intervenire ''dove si riscontra il maggior pericolo'' e notando ''quanto grave discapito porti alla chiesa di Roma una troppo lunga vacanza, di quanti e quanto grandi pericoli sia piena, si puo' dedurre dalla considerazione del tempo passato e lo manifestano, se si esaminano con ponderatezza, i rischi che ha attraversato''. 
 Con l'approvazione, quindi, del Santo Concilio veniva stabilito che ''se il papa muore in una citta' in cui risiedeva con la sua curia, i cardinali presenti nella stessa citta' aspettino gli assenti solo per dieci giorni. Passati questi giorni, sia che gli assenti siano venuti, sia che non siano venuti, si radunino nel palazzo in cui abitava il pontefice, ciascuno con un solo servitore, chierico o laico, come loro credono.... In questo palazzo ben chiuso, da cui nessuno potra' entrare o uscire, tutti abitino in comune uno stesso salone, senza pareti divisorie o altra tenda'' e non possano comunicare con alcun esterno, pena la scomunica ''ipso facto''.     Detto questo ''se poi - che Dio non voglia - entro tre giorni non fosse stato ancora dato alla chiesa il pastore, nei cinque giorni immediatamente successivi, sia a pranzo sia a cena i cardinali si contentino di un solo piatto. Passati questi, senza che si sia provvisto, sia dato loro solo pane, vino ed acqua, fino a che non avvenga l'elezione''.Â   
