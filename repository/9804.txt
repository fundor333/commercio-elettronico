#titolo Ue: bilancio; socialdemocratici, serve grande miglioramento - Economia e lavoro - ANSA Europa
  BRUXELLES - Una richiesta di '' significativi miglioramenti '' al  bilancio dell'Unione europea  per il periodo 2014-2020 e' arrivata dal gruppo dei socialdemocratici del Parlamento europeo oltre a un secco 'no' all'accordo sul budget europeo raggiunto durante il vertice Ue del 7-8 febbraio.     Il gruppo presieduto dall'austriaco  Hannes Swoboda  ha, inoltre, avanzato una ''ferma richiesta di revisione di mid-term per regolare il livello di spesa per le esigenze dell'economia europea e dei suoi cittadini nel corso del periodo settennale''. 
 
''Sono  abbastanza deluso  - ha detto Swoboda - dal risultato del vertice europeo. I leader dell'Ue hanno convenuto su un  bilancio di austerita'  che non e' all'altezza delle sfide che l'Europa si trova ad affrontare oggi. Per la prima volta il bilancio dell'UE sara' inferiore rispetto al periodo precedente e non solo per uno, ma per sette anni. 
 
''Questo accordo - ha chiosato Swoboda - non rilancia l'economia europea fuori dalla  recessione . Invia un  segnale sbagliato  ai cittadini piu' vulnerabili della nostra societa' con, ad esempio, il taglio del 30% del programma alimentare rispetto al periodo corrente''.  
