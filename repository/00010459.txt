#titolo Porti: Genova sotto esame AIVP in vista Conferenza 2014 - Porti e Logistica - Mare
  (ANSA) - GENOVA, 25 GEN - Tre giorni per conoscere Genova, il Porto Antico e il Centro Congressi Magazzini del Cotone: questo il compito della delegazione della l'Associazione Internazionale Città e Porti (AIVP) che da lunedì sara' ospite di Genova per valutare la sua candidatura come sede dalla Conferenza Mondiale AIVP 2014. In concorrenza con il capoluogo ligure, Durban in Sudafrica, e Tangeri, in Marocco. 
Lo ha reso noto in serata la societa' Porto Antico, precisando che la delegazione AIVP sara' composta da Alain Ledaguenel e Bruno Delsalle, rispettivamente membro del Cda e vicedirettore AIVP. Avranno tre giorni per visitare e valutare l'offerta di Genova come location per la conferenza biennale che avrà luogo nel 2014. ''L' evento e' di rilevanza internazionale, un'occasione di grande prestigio per il Porto Antico che si presenta come sede ideale, considerate le finalità ed i temi sviluppati da oltre vent'anni da AIVP'' sottolinea in una nota la Porto Antico spa.     La Conferenza mondiale del 2014, se Genova sarà selezionata, si svolgerà presso il Centro Congressi Magazzini del Cotone, nell'area oggetto di una riqualificazione urbano-portuale nota in tutto il mondo. 
Fondata nel 1988, la AIVP è il network internazionale che riunisce le città portuali in un confronto costante per sviluppare progetti di crescita. Organizzata ogni due anni, la conferenza riunisce per 5 giorni circa 450 delegati provenienti da 46 Paesi che si confrontano sul concetto di integrazione città-porto. La candidatura di Genova come location della Conferenza 2014 e' il frutto di un'azione congiunta, avviata già ad inizio del 2012, tra Autorità Portuale, Camera di Commercio, Comune di Genova e Regione Liguria.(ANSA).  
