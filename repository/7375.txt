#titolo Mostre: 'Unite per unire', le milanesi che fecero la nazione - Italia 150
  Dalla 'Donna che legge' di Boccioni a una piccola lavandaia immortalata in piazza Duomo, le milanesi che contribuirono alla costruzione dell'idea di nazione sono protagoniste della mostra 'Unite per unire. La donna in Italia  1848-1914', che il museo del Risorgimento ospita da domani al 29 gennaio in occasione delle celebrazioni del 150/o anniversario dell'Unita' d'Italia. 
 'Vogliano le donne felici e onorate dei tempi avvenire rivolgere tratto tratto il pensiero ai dolori ed alle umiliazioni delle donne che le precedettero nella vita e ricordare con qualche gratitudine i nomi di quelle che loro apersero e prepararono la via alla non mai prima goduta, forse appena sognata felicita''. In queste poche parole scritte nel 1866 dalla nobildonna Cristina Trivulzio di Belgioioso - protagonista indiscussa delle vicende risorgimentali - sono riassunte le ragioni della mostra, che testimonia slanci e speranze delle donne che hanno attraversato la seconda meta' dell'Ottocento per costruire una realta' diversa e migliore.     
 La mostra, promossa dall'Unita' tecnica di Missione per le celebrazioni del 150/o dell'Unita' d'Italia presso la Presidenza del Consiglio dei Ministri e dall'Assessorato alla Cultura - Raccolte Storiche del Comune di Milano e realizzata in collaborazione con Civita, espone 105 tra fotografie, dipinti, incisioni, manifesti e manoscritti, che rendono conto della trasformazione del ruolo sociale della figura femminile a Milano dall'Unita' d'Italia alla vigilia della prima guerra mondiale. I materiali esposti provengono dalle Civiche Raccolte Storiche, dal Civico Archivio Fotografico, dalla Civica Raccolta di stampe Achille Bertarelli, dalla Civica Galleria d'Arte Moderna e da alcune collezioni private.   
