#titolo Assessorato Sicilia autorizza pesca novellame, polemiche - Ambiente e Pesca - Mare
  (ANSA) - PALERMO, 12 FEB - L'assessorato regionale siciliano autorizza la pesca del novellame per un anno e divampano le polemiche. Il deputato regionale Pdl Francesco Cascio invita ''l'assessore Dario Cartabellotta, a ritrovare tempestivamente il buon senso e la saggezza, ritirando, in via di autotutela, il decreto emesso con il parere contrario dell' Istituto Superiore per la Protezione e la Ricerca Ambientale, del Cnr e della stessa Ue, integrando, pertanto, una grave infrazione, che si sostanzierebbe per noi in una sanzione certa, che ci costerebbe cara, con notevole danno per la Sicilia, tanto pi√π in questo momento di crisi''. ''Questo decreto - continua - rappresenta un reiterato esempio di cattiva amministrazione del Governo Crocetta e compromette tragicamente lo stato dei rapporti con l'Unione Europea, in barba ad ogni corretta gestione della cosa pubblica e dei rapporti tra istituzioni''. 
Dopo le reazioni, anche di altri esponenti dell'opposizione al decreto, la segreteria dell'assessore Dario Cartabellotta ha ribadito che la decisione e' stata presa ''alla luce del grave stato di crisi della pesca in Sicilia e della drammatica perdita di occupazione e di reddito avvenuta nel 2012''.     ''Il decreto coniuga la salvaguardia dell'unico reddito dei piccoli pescatori e la tutela dell'ambiente di mare secondo le prescrizioni dell'Unione europea - prosegue - che nell'ultimo regolamento ha affermato il principio di regionalizzazione della pesca. L'attivita' e' esercitata da un numero limitato di imbarcazioni, che non supera le 270 unita', che per dimensioni, abilitazione, oltre che tradizione, risultano essere l'anello piu' debole di una flotta regionale che supera, sia pure di poco, le tremila''. 
Alla pesca si accompagna il progetto di ricerca ''Studio e monitoraggio dello stato delle risorse di novellame di sardina, di rossetto e di cicerello'', con l'obiettivo di definire compiutamente lo stato degli stock di sardina allo stato adulto. 
I pescatori sono obbligati a fornire settimanalmente i dati riguardanti le catture giornaliere in termini di quantita', localita', numero di cale svolte ed ore di pesca. 
(ANSA).  
