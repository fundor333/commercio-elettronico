#titolo Prandelli a casa Lippi, un pranzo di successione - Tempi Supplementari
  (ANSA) - ROMA - Non si sa cosa abbiano mangiato Marcello Lippi e Cesare Prandelli, ma il piatto servito a Palazzo Chigi non deve aver deliziato il sottosegretario Rocco Crimi. Il futuro dell'Italia del calcio - intesa come Nazionale e come sistema - si e' giocato oggi su due tavoli, uno da pranzo e uno istituzionale 
 A Viareggio l'ex commissario tecnico ha accolto in casa sua il successore, salito in Versilia da solo in auto per un omaggio e un passaggio di consegne niente affatto usuali nella storia della panchina azzurra. A Roma, intanto, il presidente del Coni Gianni Petrucci e' andato a illustrare il piano di rilancio della Federcalcio a Crimi, responsabile per lo sport nel governo Berlusconi.    Il pranzo tra Lippi e Prandelli e' stato ovviamente definito cordiale. Su cosa si siano detti e' possibile solo fare ipotesi. Probabile che nelle due ore assieme abbiano parlato di quel che non ha funzionato nel gruppo Italia ai Mondiali, In questo modo il nuovo ct potra' avere qualche elemento in piu' per decidere quali giocatori confermare o meno. 
 La visita era stata annunciata dallo stesso Prandelli il giorno dell'insediamento.    Prima di pranzo, a Roma, Petrucci e il segretario generale del Coni Raffaele Pagnozzi erano andati a spiegare al sottosegretario allo Sport cosa intende fare la Figc per far uscire dalla crisi il calcio italiano. Crimi ''ha preso atto'', secondo la fredda formula contenuta nel breve comunicato di Palazzo Chigi. Non proprio un'accoglienza entusiastica, si direbbe. Il 'piano Abete' ruota intorno alla riduzione del numero degli extracomunitari in entrata (da due a uno per squadra), una misura che dovrebbe contribuire a rilanciare i vivai e valorizzare i giovani. 
 ''Una decisione che va rispettata'', ha mandato a dire Petrucci alla Lega Calcio, molto risentita per le conseguenze sulle strategie di mercato. Nei prossimi giorni Gigi Riva incontrera' il presidente della Federcalcio per parlare del futuro del Club Italia, struttura di raccordo tra Nazionali e club che si intende potenziare.    Di giovani e rilancio del calcio ha trattato oggi anche il presidente dell'Autorita' per le garanzie nelle Comunicazioni Corrado Calabro' nella relazione annuale al Parlamento. Calabro' parlava di nuova disciplina per la vendita collettiva dei diritti sportivi, un sistema che ''migliora l'equilibrio del mondo del calcio professionistico''. Secondo il Garante per le Comunicazioni, bisognerebbe dare piu' soldi alle societa' minori affinche' investano nei vivai.  
