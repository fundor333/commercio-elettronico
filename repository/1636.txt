#titolo Profumo, quest'anno investiti 3 miliardi in ricerca - Ricerca e Istituzioni - Scienza&Tecnica
  Nell'ultimo anno l'Italia ha investito nella ricerca 3 miliardi: una tappa importante nel processo di avvicinamento all'appuntamento con il più grande programma di ricerca mai varato dall'Europa in questo campo, Horizon 2020. Lo ha detto il ministro per l'Istruzione, l'Università e la Ricerca, Francesco Profumo, nell'incontro organizzato dall'agenzia ANSA per la presentazione del canale Legalità. 
Dei 3 miliardi investiti, ha detto ancora il ministro, uno è stato investito nel progetto Smart City, 1,4 circa nei cluster e nei parchi tecnologici e circa 600 per la pre-competitività. "In questo anno - ha aggiunto - abbiamo fatto una buona palestra", anche se "in tema di competizione internazionale siamo sempre ancora molto deboli". Profumo ha osservato che "i nostri ricercatori sono bravi", ma "la situazione è complicata". Ad esempio, a livello europeo il curriculum tiene conto se un ricercatore è il primo firmatario di un lavoro scientifico, ma nel nostro Paese spesso accade che il primo firmatario non sia il primo autore del lavoro. 
C'é ancora tanto da fare, quindi, ma ci sono anche segnali positivi. "In vista di Horizon 2020 abbiamo fatto una buona palestra" ed è stato "un buon segnale" il finanziamento europeo da un miliardo ciascuno ai due progetti bandiera (sul grafene e sul cervello) nei quali l'Italia ha un ruolo molto importante.  
