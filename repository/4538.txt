#titolo Scheda/ tutti i numeri della convention di Tampa - Mondo
Ecco i numeri della Convention repubblicana di Tampa, Florida, in programma al Tampa Bay Forum da lunedì 27 agosto a giovedì 30, uragano Isaac permettendo.  
 * 34 INTERVENTI -  Oltre al più atteso, quello di chiusura con cui Mitt Romney accetterà la sua candidatura alla Casa Bianca, saranno 33 gli speaker che si alterneranno dal palco. Ad aprire i lavori lunedì sarà Reince Priebus, il presidente del Grand Old Party, ma il discorso clou della prima giornata sarà quello dell'aspirante First Lady, Ann Romney. Martedì spiccano gli interventi dell'ex avversario di Romney alle primarie Rick Santorum e del governatore del New Jersey, Chris Christie. Mercoledì sarà la volta di Jeb Bush, l'ex Governatore della Florida; dell'ex segretario di Stato Condoleezza Rice e del candidato vicepresidente Paul Ryan. Giovedì, prima di Romney, toccherà all'astro nascente del partito Marco Rubio, senatore della Florida. Grandi assenti, l'ex presidente George W. Bush e il suo vice Dick Cheney.  
 * 2.286 DELEGATI -  Sono i cosiddetti 'grandi elettori' del partito, selezionati al termine della lunghissima stagione delle primarie che ha tenuto impegnato il partito repubblicano da gennaio a maggio scorso. Saranno loro a sancire la candidatura di Romney.  
 * 15.000 GIORNALISTI -  Assieme alla Convention democratica che si svolgerà a Charlotte, Nord Carolina, dal 3 al 6 settembre, quello di Tampa è l'appuntamento più atteso della stagione politica americana prima dell' Election Day del 6 novembre. In questi tre giorni nella città della costa occidentale della Florida saranno concentrati cronisti da tutti gli angoli dell'America e del mondo.  
 * 60 PAGINE -  Tanto è lungo il programma della Convention, centrato sul bando senza eccezione alcuna dell'aborto, su una netta riforma della sanità e su proposte più severe sul fronte della lotta all'immigrazione clandestina.  
 * 20.000 -  Sono i posti del Tampa Bay Times Forum, la struttura dove si terranno i lavori della Convention.  
 * 50.000-70.000 -  Sono le persone attese nella città della Florida nei quattro giorni della Convention.  
 * 170 -  Sono i chilometri orari che potrebbero raggiungere i venti se la tempesta tropicale Isaac, che minaccia le coste della Florida, si trasformasse in uragano di Categoria 2.  
