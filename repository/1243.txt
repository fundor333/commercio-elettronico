#titolo Aurora boreale, il 2013 promette bene - Nel Mondo - In Viaggio
  Il  2013  sarà un nuovo anno da record per gli avvistamenti dell' aurora boreale  e la Lapponia scandinava, la regione che comprende i lembi settentrionali di Norvegia, Svezia e Finlandia, è al top delle destinazioni turistiche per osservare questo spettacolo della natura. Secondo gli esperti dell'Agenzia americana per l'atmosfera e gli oceani (Noaa) dopo il periodo di relativa calma dello scorso autunno entro quest'anno si verificherà il picco dell'attività solare che è all'origine del fenomeno. 
L'aurora boreale è infatti generata dalle  "nubi" di particelle cariche provenienti dal sole  (vento solare) che interagiscono con quelle dell'atmosfera – attratte dai campi magnetici dei poli – producendo una gamma cromatica che va dal verde acceso a punte di viola e sfumature rosa. Per i vichinghi era l'armatura delle Valchirie, mentre a chiamarle "aurore boreali" fu  Galileo Galilei , il primo a studiarle in chiave scientifica.  Guovssahas  è il nome con cui l'aurora viene chiamata dai Sami, la popolazione indigena del Nord della Scandinavia, e significa "luce che può essere udita". 
La  Finlandia  del nord è uno dei luoghi in cui si può tentare di assistere al fenomeno. Per incrementare le possibilità di avvistare il gioco di luci nei cieli finlandesi perché non pensare di pernottare in un  hotel sui generis  con 'tetto' trasparente ideale per gli avvistamenti celesti. È il caso dei 20 igloo di vetro dell' Igloo Village Kakslauttanen  in prossimità del Parco Nazionale di Urho Kekkonen, provvisti di riscaldamento, del complesso del Santa's Resort. In questo modo si può aspettare l'aurora boreale sdraiati sul proprio letto. In alternativa si può sempre partecipare a un safari notturno su un bus speciale, dotato di tetto panoramico trasparente. L'aurora boreale è visibile normalmente in tutta la  Norvegia , ma in questo Paese i luoghi migliori sono quelli più a Nord e verso la costa: le  Isole Lofoten  (al Polarlightcenter di Laukvik) , Tromso, Capo Nord . In  Svezia  il luogo migliore pare sia il monte Nuolja, dimora dell' Aurora Sky station , da raggiungere in seggiovia. 
Chi ha la possibilità di compiere un viaggio ancora più remoto può scegliere come punto di osservazione l' Islanda , dove sono disponibili pacchetti ad hoc di viaggio fino a metà aprile, ma anche l' Alaska , in particolare a  Fairbanks . Sul sito web dell'Istituto di  Geofisica della Fairbanks University  c'è una sezione di  previsioni per l'aurora boreale , come fossero indicazioni meteo, anche per l'Europa.  
