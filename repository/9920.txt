#titolo Edilizia: Italcementi, cemento diventa materia da designer - Speciali ed Eventi - Ambiente&Energia
  MILANO, 17 OTT - Non solo materiale da costruzione ma anche materia prima per oggetti d'arredo, lampade o addirittura sculture e altre creazioni artistiche: il cemento si nobilita ed esce dai cantieri edili per entrare negli studi dei designer, con un nuovo prodotto per la creativita' sviluppato da Italcementi e presentato al salone dei materiali per l'edilizia Made Expo, che ha aperto oggi a Fieramilano. 
   L'azienda bergamasca l'ha battezato Effix Design e si tratta di una malta premiscelata pronta all'uso che diventa altamente malleabile con l'aggiunta di acqua. Un materiale che permette una vasta gamma d'applicazioni, messe in mostra in fiera in uno showroom dedicato a lampade, tavoli, oggetti di arredo da interno ed esterno realizzati da diversi designer che hanno sperimentato questo nuovo cemento. 
   Ma tra le nuove soluzioni messe in vetrina allo stand, visitato oggi anche dai ministri degli Esteri, Giulio Terzi e dell'Ambiente, Corrado Clini, ci sono anche pannelli e piccole sedute realizzate con il cemento trasparente, il materiale in grado di lasciar filtrare la luce presentato durante le passate edizioni del salone Made e impiegato anche per il padiglione italiano all'Expo di Shanghai.  
