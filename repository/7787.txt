#titolo Nautica: al via il progetto “Un Passaporto per il mare'' - Nautica e Sport - Mare
  (ANSA) - ROMA, 20 FEB - Tre giorni dedicati ai ragazzi delle scuole medie di Roma e provincia per conoscere meglio le coste e i fondali del nostro mare e le culture che si sono sviluppate grazie all'elemento marino. Riparte dal  Big Blu , il salone della nautica e del mare - inaugurato oggi a Roma - il progetto educativo ' Un passaporto per il mare ' ideato da  MAR  (Associazione per le Attività e le Ricerche Marine) in collaborazione con l'Ambasciata del Festival Internazionale dell'Immagine Sottomarina Onlus. 
 Dal 20 al 22 febbraio, migliaia di studenti potranno visitare il Salone del Mare e partecipare a un percorso formativo che prevede una serie di incontri supportati dalla proiezione di filmati e contributi interattivi, commentati da esperti, documentaristi, professionisti della comunicazione e biologi marini, ospitati presso l'area espositiva culturale  Pelagos Sea Heritage Exhibition , allestita al Big Blu. 
Nell'ambito del progetto 'Passaporto per il Mare' viene promosso anche il progetto Unesco denominato ' Passaporto del Cittadino degli Oceani '. Ad ogni studente partecipante sarà consegnato il 'Passaporto per il mare' rappresentato da un libretto contenente, oltre alla fotografia e alle generalità del titolare, una serie di istruzioni per la salvaguardia del mare e lo spazio per la raccolta dei crediti. Una volta collezionate le 12 azioni positive previste dal passaporto, il suo titolare conseguirà il titolo di 'Ambasciatore dell'Oceano'. 
Gli studenti potranno partecipare anche al  Big Blu Project , il concorso di arti grafiche, video e fotografia. L'opera vincitrice sarà l'immagine della campagna 'Passaporto per il Mare 2014'. La scadenza per l'invio delle opere è fissata al 5 aprile 2013; la premiazione avverrà il 10 maggio. La Guardia Costiera offrirà ai vincitori del concorso una visita presso la centrale operativa di Fiumicino e un'esperienza a bordo dei mezzi adibiti al soccorso in mare.(ANSA).  
