#titolo Toni Servillo - Protagonisti
dell'inviato Francesco Gallo 
 VAI ALLO SPECIALE  
 VENEZIA - "Il film rispecchia in maniera straordinaria il nucleo familiare, le leggi arcaiche della Sicilia, e non solo, e gli stessi smarrimenti di una società dove antico e moderno convivono. E ancora racconta come il sangue chiami il denaro e questo, a sua volta, chiami il sangue". A parlare così è Toni Servillo, straordinario interprete-protagonista di 'E' stato il figliò di Daniele Ciprì, ovvero Nicola Ciraulo, a capo di una famiglia numerosa, povera e anche un po' cattiva. 
 "Va detto - spiega invece il regista siciliano, che porta al Lido il primo titolo italiano in corsa per il Leone d'oro - che questo film, tratto dal romanzo di Roberto Alajmo (Mondadori), é una storia vera. Una storia che è un po' uno specchio del mondo contemporaneo, ma che sembra anche una tragedia greca. Il grottesco - continua Ciprì - mi serviva per raccontare questa storia veramente tragica, ma che, ripeto, è uno specchio della realtà". 
 Per l'autore di Cinico tv, 'E' stato il figliò "é anche un lavoro che racconta come quel benessere che dovrebbe portare il bene invece porta l'esatto contrario. I soldi spaccano le famiglie. Io non ho corso questo rischio perché vengo da una famiglia povera, ma si vede quello che sta succedendo oggi in Italia con la crisi: siamo ritornati agli scippi, ritornano le rapine e poi con i soldi si va a giocare a gratta e vinci". Sul rapporto professionale, e non solo, con il collega Franco Maresco spiega: "C'é il dolore di aver lasciato Franco, ma sono andato a fare un film da solo come se fossi, e sono, un artigiano. Io, insomma, continuo a non essere un grande scrittore, mentre sono bravo ad elaborare immagini". 
 Il rapporto con Palermo? "Mi sembra di avere un po' detto tutto di questa città, è come se non avessi più molto da raccontare, così ho preferito per questo film girare in Puglia, ma conservando le atmosfere siciliane. Avrei anche potuto girare E' stato il figlio in Russia, ad esempio, in un quartiere alla Tarkowski". Ciprì è comunque "felicissimo di essere a Venezia (é al Lido anche come direttore della fotografia del film di Bellocchio 'Bella addormentata', ndr). E sono anche molto emozionato di ritrovarmi a gareggiare con maestri e amici come appunto Marco Bellocchio". Toni Servillo ci tiene a sottolineare che 'E' stato il figliò ha al suo interno "un'offesa all'infanzia. Perché due dei giovani protagonisti, in un'età in cui si è lontani dall'idea della morte, si ritrovano a doverla affrontare, come capita alla bambina (vittima di uno scontro di mafia, ndr), o ad essere sacrificati". Infine, a parlare al Lido del valore universale di questa storia è l'attore cileno Alfredo Castro (Tony Manero, Post mortem) che dice: "quello che mi ha conquistato di questa storia è il fatto che si sarebbe potuta verificare in Cile, un paese molto povero in cui c'é il più grande divario tra ricchi e poveri".  
