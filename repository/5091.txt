#titolo Nautica: il 20 aprile Assonautica allo Yacht Med Festival - Nautica e Sport - Mare
  (ANSA) - GENOVA, 12 FEB - Sarà lo  Yacht Med Festival di Gaeta , la Fiera Internazionale dell'Economia del Mare che si terrà dal 20 al 28 aprile prossimi, a ospitare la prima Conferenza di Sistema di Assonautica italiana (nei giorni del 20 e 21 aprile) che vedrà la partecipazione di oltre 100 rappresentanti delle 50 Assonautiche provinciali e regionali. 
Fra le priorità dell'agenda del nuovo consiglio direttivo di Assonautica, la ricerca di soluzioni per la ripresa e lo sviluppo del turismo nautico e della cantieristica, ma anche la valorizzazione delle eccellenze, l'internazionalizzazione, la sicurezza in mare e la tutela dell'ambiente. 
Un'assemblea pubblica plenaria metterà in luce i risultati, che saranno poi illustrati anche durante gli Stati Generali delle Camere di Commercio sull'Economia del Mare del 22 aprile e il 2° Forum Nazionale sull'Economia del Mare del 23 aprile. 
''Per il mondo della nautica - ha commentato il presidente di  Assonautica Italiana, Alfredo Malcarne - e per il sistema camerale di cui siamo il braccio operativo, l'appuntamento con lo Yacht Med Festival riveste un'importanza strategica proprio in un momento così difficile per il settore e per l'economia italiana nel suo complesso''. 
"La nostra presenza alla manifestazione di Gaeta - ha proseguito Malcarne - sarà articolata in diverse iniziative. 
Oltre alla Conferenza di Sistema, porteremo, attraverso il progetto Cambusa, le eccellenze e le produzioni tipiche enogastronomiche, agroalimentari e artigianali di diverse regioni italiane". 
Per il presidente della Camera di Commercio di Latina, Vincenzo Zottola, il momento di crisi e di austerità "obbliga le istituzioni ad individuare nuovi strumenti e nuove modalità di sostegno all'Economia del Mare non ancora  adeguatamente compresa e valorizzata". Grazie al lavoro avviato da qualche anno, Gaeta e lo Yacht Med Festival sono diventati, secono Zottola, un punto di raccordo per una rete di imprese ampia e qualificata, in grado di proporre progetti e proposte concrete di rilancio.(ANSA).  
