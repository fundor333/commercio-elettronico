#titolo Acqua: Bortoni, da 2013 'tariffa-ponte' pro-investimenti  - Acqua: Top News - Ambiente&Energia
  ROMA - Conto alla rovescia per la nuova tariffa dell'acqua. All'inizio del prossimo anno, l'Autorita' per l'energia definira' una ''tariffa ponte'', destinata a favorire e garantire gli investimenti nel settore idrico, in vista dell'arrivo dopo due anni della ''tariffa unica per ambito territoriale''. La nuova tariffazione costituira' gia' dal prossimo anno un tassello determinante per permettere agli investimenti di ripartire.  
Tenendo conto dell'esito del referendum del 2011, l'obiettivo e' dare un'indicazione metodologica tariffaria che valuti i costi e garantisca il ritorno degli investimenti (solo dopo che le opere saranno state effettuate), facendo in modo che il mercato possa investire con tranquillita'. Una volta a regime, la nuova tariffa, chiarisce ancora Bortoni, ''dovra' garantire la sostenibilita' economica della fornitura agli utenti domestici, assicurare l'integrale copertura dei costi di esercizio e di investimento, garantire la sostenibilita' ambientale dell'uso della risorsa idrica attraverso l'applicazione del principio 'chi inquina paga', garantire il rispetto dell'esito referendario, introdurre meccanismi per favorire gli investimenti nel settore''.  
La tariffa non sara' comunque l'unico strumento per riattivare gli investimenti. Fondi rotativi e water bond potrebbero essere altre soluzioni adatte a rendere disponibili le risorse necessarie. Considerando ''l'elevato contenuto sociale del servizio - conclude il presidente - saranno inoltre previste articolazioni tariffarie e specifiche forme di agevolazione a tutela delle famiglie e delle fasce sociali piu' bisognose, specialmente in ragione della numerosita' dei nuclei familiari''.  
