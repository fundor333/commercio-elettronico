#titolo Pesca: Bnl,accordo da 10 mln con fidipesca a sostegno filiera - Ambiente e Pesca - Mare
   (ANSA) - ROMA, 20 DIC - Un plafond di 10 milioni di euro messo a disposizione da  Bnl  per sostenere le imprese della filiera ittica. E' l'accordo sottoscritto dal  Gruppo Bnp Paribas  e il consorzio  Fidipesca Italia  per agevolare l'accesso al credito e aiutare la crescita dell'attività imprenditoriale del settore.  
 A poter usufruire dei servizi Fidipesca sono oltre 13mila imprese; un'iniziativa con cui si punta ad agevolazioni su capacità produttiva, competitività, efficienza e di investimenti strumentali e accesso al credito. "Questa nuova intesa - ha dichiarato Luca Bonansea responsabile Rete Retail del gruppo bancario - rinnova la convenzione sottoscritta tre anni fa per il settore ittico e rientra in un nostro preciso impegno a favore dell'economia reale, attraverso partneship di sostegno ai diversi settori produttivi del Paese". Soddisfatto il presidente del consorzio Ettore Ianì che sottolinea come l'offerta finanziaria sia articolata in numerosi campi d'azione. 
 Le imprese ittiche possono infatti ottenere l'anticipo dei finanziamenti per fermo temporaneo di pesca, arresto definitivo delle navi, ammodernamento e armamento dei pescherecci e costruzione di impianti di acquacoltura o di trasformazione e commercializzazione dei prodotti; gli anticipi possono riguardare anche la ristrutturazione dei luoghi di sbarco del pescato.(ANSA).   
