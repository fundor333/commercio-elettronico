#titolo Un'Europa nuova contro la dittatura della finanza - La voce degli Eurodeputati - ANSA Europa
  ROMA - La politica, timida, in panchina e la finanza, spregiudicata,padrona del campo. Questa e' stata, finora, l'Europa, condizionata da un sistema neoliberista che ha privilegiato la dittatura del rigore rispetto alle speranze della crescita: una prospettiva che va rovesciata.  Elido Fazi e Gianni Pittella  spiegano perche'. Nel bel saggio ' Breve storia del futuro degli Stati Uniti d'Europa ', gli autori - convinti della necessita' di tornare alle politiche keynesiane di investimento che creano risparmio, reddito, lavoro -  puntano su un'Europa unita in grado di superare politicamente i confini che la grande finanza ha spazzato via da tempo. 
   
 Siamo in ritardo, ma ce la possiamo fare, e' il messaggio degli autori, dagli Osservatori privilegiati del mondo economico (Fazi) e del Parlamento europeo (Pittella). E sembra gia' cominciato quel futuro in cui l'Europa non si trascinera' piu' sui binari decisi di fatto dalla Germania di Angel Merkel, e non sara' solo un'Unione fiscale e monetaria  ma un '' vero e proprio Stato federale '' capace di emettere Eurobond attraverso un Tesoro federale e di farsi promotrice di una seria riforma del sistema monetario internazionale.    Un volume che si snoda attraverso un 2012 drammatico ma segnato anche da svolte e accelerazioni improvvise. 
   
 Dal ''bacio della morte'' del fiscal compact approvato il 2 marzo, alla vittoria del socialista Francois Hollande, il 6 maggio, che ha ereditato una Francia  con il ''peggior disavanzo di tutti i paesi dell'Eurozona nella parte corrente della bilancia dei pagamenti'' ma senza la quale ''e' impossibile pensare all'integrazione politica europea''. Fino alla ''svolta'' del Consiglio europeo del 28 e 29 giugno che ha dato l'incarico al presidente Herman Van Rompuy,di indicare una  road-map  di medio e lungo periodo per una maggiore  integrazione politica, economica e finanziaria ''.    Ma la politica vera, per governare, deve fondarsi sull'unico sistema possibile, quello rappresentativo. 
   
 Ed e' questo il filo conduttore  che attraversa le quasi 200 pagine del libro. Quindi ''per sconfiggere i mercati finanziari c'e' bisogno di una democrazia forte che possa appoggiarsi sull'unica istituzione direttamente legittimata dai cittadini europei', il Parlamento europeo'' e' la convinzione di Fazi e Pittella che ricordano come le elezioni del 2014 saranno ''decisive perche' consentiranno al  Parlamento europeo  di assumere di fatto un  ruolo costituente ''. Molte ombre e qualche luce, nel 2012. Soprattutto quella che illumina  un'idea: sara'  ''la battaglia tra la democrazia globale e la barbarie della finanza sregolata'' a scandire il ritmo e la via per la costruzione di un'Europa diversa. 
   
    
