#titolo Serbia: Ue stanzia 171,6 mln a sostegno riforme per adesione - Politica estera, sicurezza e difesa - ANSA Europa
     (ANSAmed) - BRUXELLES, 21 DIC - Luce verde della Commissione
europea allo stanziamento di 171,6 millioni di euro per
sostenere gli sforzi della Serbia nelle riforme destinate alla
sua integrazione nell'Ue. I finanziamenti saranno mirati ad
aumentare l'efficienza del sistema giudiziario, lo sviluppo
della capacita' di asilo, la lotta contro il crimine
organizzato, incluso il traffico di esseri umani e armi. Sono
previste anche misure per contribuire alla lotta contro la
corruzione. 
   ''La Serbia - ha detto il commissario Ue all'allargamento,
Stefan Fule - sta andando nella direzione giusta, adottando
nuove leggi e attuando riforme strategiche. Sono fiducioso che
questi fondi consentiranno alla Serbia di mantenere un ritmo
spedito delle riforme, aiutando il Paese a rispondere agli
impegni necessari per avvicinarsi all'Ue''. 
   Il programma, che rientra nei cosiddetti fondi di
'pre-adesione' (Ipa) dell'Ue, dara' anche un contributo alle
politiche sociali di Belgrado. I soldi dovranno migliorare
l'integrazione di minoranze come quella dei rom, l'occupazione,
la politiche anti-discriminazione e l'istruzione. Il
finanziamento include anche misure per avviare riforme in campo
ambientale e dell'energia, ma anche del servizio civile e a
livello di governo centrale e locale. Un ulteriore ammontare di
19 milioni di euro arrivera' ai serbi da altri strumenti
finanziari, nel campo di istruzione e ricerca, sostegno alla
societa' civile e alloggi per i rifugiati. (ANSAmed)
           
