#titolo Regione Puglia, mettere in sicurezza gallerie Ilva a Taranto - Istituzioni e UE - Ambiente&Energia
  TARANTO- L'assessore alle Opere Pubbliche e alla Protezione civile della Regione Puglia, Fabiano Amati, ha inviato una lettera di sollecito al sindaco di Taranto, Ippazio Stefano, chiedendo di "assumere con urgenza specifiche iniziative a garanzia della pubblica e privata incolumità con riferimento alle gallerie Ilva realizzate nel sottosuolo del quartiere Tamburi di Taranto".  
Il riferimento è alle gallerie attraverso le quali passano le acque di raffreddamento che l'azienda siderurgica preleva dal mar Piccolo.     Il 7 febbraio scorso, spiega Amati in una nota, a seguito di sollecitazioni della Regione, "Ilva aveva provveduto a fornirci una serie di documenti, informandoci contestualmente delle attività in corso in ordine alla georeferenziazione del tracciato delle gallerie e dei relativi profili altimetrici, nonché sulla circostanza che al momento non è stato avviato alcun intervento di messa in sicurezza della galleria n. 2, che sorge in corrispondenza del crollo verificatosi nella piazza mercatale del Rione Tamburi il giorno 11 febbraio del 2012".  
L'intera documentazione, compresa quella fornita dalla Provincia di Taranto, è stata analizzata dagli uffici tecnici regionali e da quelli dell'Autorità di Bacino della Puglia, che "hanno convenuto - aggiunge l'assessore - sulla necessità di intraprendere specifiche urgenti opere di messa in sicurezza e di avviare un lavoro di approfondimento dello stato di sicurezza dei luoghi, alla luce delle caratteristiche strutturali e costruttive delle gallerie idrauliche, del lungo periodo di esercizio e della particolarità delle acque vettoriate". 
Le iniziative che Amati sollecita partono da "idonei interventi di messa in sicurezza dei tratti della galleria n.2 in prossimità della sezione interessata dal crollo" nella piazza mercatale del rione Tamburi "al fine di scongiurare una possibile diffusione dei dissesti statici ad altre limitrofe porzioni della struttura interrata, con conseguenti ipotizzabili ripercussioni in superficie".     Inoltre, Amati chiede "una campagna di indagini che completi le analisi geologiche già in parte compiute, integrate con specifiche indagini geotecniche" e "verifiche statiche dei rivestimenti delle gallerie in corrispondenza di sezioni significative e rappresentative delle più gravose condizioni di carico".    "Restiamo in attesa – conclude Amati nella lettera inviata al sindaco - di conoscere le determinazioni in merito del Comune di Taranto e intanto abbiamo assicurato la massima assistenza nelle attività ritenute necessarie da parte dei nostri uffici tecnici competenti".  
