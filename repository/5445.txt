#titolo Mediatore Ue lascia, entro ottobre nuova nomina - Giustizia e diritti civili - ANSA Europa
  BRUXELLES - Il  Mediatore europeo  Nikiforos Diamandouros, dopo dieci anni di mandato, andra' in  pensione  a partire dal primo ottobre 2013. Lo ha annunciato lo stesso Diamandouros in una lettera inviata al presidente del Parlamento Ue, Martin Schulz. L'Eurocamera dovra' ora aprire un concorso per la nomina del nuovo Mediatore, la cui procedura di selezione sara' in mano alla commissione Petizioni. 
   
 La durata iniziale dell'incarico del Mediatore sarà di circa un anno, fino a quando cioe' s'insediera' il nuovo  Europarlamento  dopo le elezioni del 22-25 maggio 2014. In seguito, gli eurodeputati potranno decidere di prolungare il mandato per la durata della legislatura (cinque anni) oppure scegliere un altro candidato. 
   
 Il compito del Mediatore, figura istituita nel 1992, e' quello di svolgere indagini a seguito di  denunce di casi di cattiva amministrazione  in seno alle istituzioni e organismi dell'Ue. Qualsiasi cittadino europeo, impresa o associazione puo' presentare una denuncia al Mediatore, che offre uno strumento rapido, flessibile e gratuito per risolvere problemi con l'amministrazione comunitaria. 
   
    
