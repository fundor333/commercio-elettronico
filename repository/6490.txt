#titolo Chevrolet SS, dopo 17 anni una berlina trazione posteriore - Prove  e Novità - Motori
  ROMA - Dopo aver abbandonato nel 1996 lo schema della trazione posteriore che, secondo Mark Reuss, presidente di GM North America, ''tanto aveva contribuito al successo delle berline sportive Chevrolet'' il brand della General Motors torna in questo ambito con la nuova SS.  Un modello ad alte prestazioni, come dimostra la presenza del motore V8 6.2 da 415 Cv, che punta a raccogliere l'eredita' della Impala SS di 17 anni prima e a riposizionare il marchio Chevrolet nel mercato delle berline ad alte prestazioni. 
La nuova Chevrolet SS - sottolinea WardsAuto - mira anche a creare un migliore collegamento tra le piste per le gare Nascar (le piu' seguite negli Usa) e le vetrine delle concessionarie. 
L'autorevole magazine statunitense ricorda, al riguardo, che i costruttori di auto impegnati in questo campionato, cioe' i tre big di Detroit e la Toyota, spendono ogni anno qualcosa come 3 miliardi di euro per le auto Nascar ma, pur contando su un'audience di 75 milioni di appassionati, le ricerche hanno confermato che ''se non fosse per i numeri dipinti sulle carrozzerie ''i fans non saprebbero distinguere una Ford da una Chevy, da una Dodge o da una Toyota''. 
Con il lancio della Chevrolet SS, avvenuto non a caso su circuito di Daytona, GM intende quindi accorciare la distanza tra il mondo delle competizioni e quello degli appassionati delle berline sportive. Condividento la piattaforma Zeta con l'australiana Holden VF Commodore, con Chevrolet Caprice (destinata solo alla Polizia) e con la Chevy Camaro, la nuova SS e' proposta unicamente con il V8 6.2 tipo LS3 che eroga 415 Cv con una coppia massima di 563 Nm (lo stesso motore della 'vecchia' Corvette) e che - ironicamente - e' piu' 'piccolo' del V8 5.5 che si trova sotto al cofano della Chevy SS Nascar da competizione. 
    
