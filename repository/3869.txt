#titolo TURISMO: CRESCE RUOLO INTERNET, E' STRUMENTO INTERMEDIAZIONE - Turismo Calabria
     (ANSA) - CATANZARO, 12 GIU - Internet e' ormai riconosciuto 
come importante strumento di intermediazione diretta e 
indiretta: l'85% degli operatori offre alla propria clientela la 
possibilita' di prenotare tramite il web e il 61,2% delle 
imprese e' abilitata a ricevere prenotazioni direttamente 
on-line. Senza dimenticare che il 20% delle strutture e' 
presente su social network.    L'avvento di Internet nel settore turistico ha rapidamente 
trasformato gli equilibri tra gli operatori e le modalita' di 
acquisto da parte dei consumatori modificando, di fatto, il 
sistema d'intermediazione tradizionale legato ai Tour Operator e 
alle Agenzie di Viaggi.    Per il settore alberghiero il percorso e' stato piu' 
difficile a causa della maggiore frammentazione e quindi maggior 
debolezza delle singole strutture di fronte al mercato ma, ad 
oggi, i risultati sono piu' che soddisfacenti. Internet e' diventato un fenomeno in grado di avvicinare grandi 
masse di consumatori alle imprese turistiche di ogni dimensione 
e comparto, con risvolti positivi alla promozione e 
commercializzazione di prodotti turistici.    Solo nel primo trimestre del 2010 il 34,5% della clientela 
delle strutture ricettive italiane ha prenotato tramite 
internet, quota che sale al 41,3% per i soggiorni in citta'. I 
risultati piu' incoraggianti vengono proprio dal Sud dove 
nell'86,6% delle strutture e' possibile  prenotare tramite 
l'utilizzo di internet.    E' partendo da questi dati che bisogna pensare allo sviluppo 
del settore turistico, ed alle ''nuove'' esigenze dei 
consumatori, avendo ben presente che il ruolo di internet 
diventa sempre piu' centrale, senza dimenticare pero' che questa 
evoluzione non implica una rinuncia al ruolo degli agenti di 
viaggio, ma una modifica della loro funzione.
