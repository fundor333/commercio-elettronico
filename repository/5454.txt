#titolo Italia 150: al Quirinale l'arte dei disabili di S.Egidio  - Italia 150
  Le opere create dai disabili di  Sant'Egidio  per raccontare episodi salienti della storia d'Italia e celebrare, ma  anche per rileggere criticamente i 150 anni dell'Unita'. E' 'noi l'Italia', una mostra che si apre il 3 dicembre al  Quirinale e che sara' inaugurata dal presidente della Repubblica  Giorgio Napolitano . Esposte nella Sala delle  Bandiere insieme con una installazione-scultura di  Anton Roca  ('tavoloITALIA') ci saranno 150 opere e testi,  pitture, assemblages, memorie, scritture, realizzate nei Laboratori d'arte della Comunita', dove da anni lavorano  persone giovani o meno giovani, con diversi tipi di disabilita' e un vissuto di marginalita'. Con loro da qualche  anno collaborano artisti affermati, critici d'arte e accademici, che si sono appassionati a questo mondo  ''sconosciuto'' e alle sue straordinarie risorse. Anche l'installazione progettata da Roca per la mostra romana ha  coinvolto venti persone che partendo da diverse condizioni di marginalita' sono diventate consapevoli di poter  abitare e costruire l'Italia. ''L'arte, in quanto atto determinato al gesto creativo di trasformazione di un mondo  inaccettabile, e' stata nella storia d'Italia un perno propulsivo di cambiamenti importanti nella mentalita' e nel  costume.- spiega la curatrice della mostra,  Simonetta Lux - Sin dalla seconda meta' dell'Ottocento, artisti ed uomini  di cultura italiani, da Giacomo Balla a Franco Basaglia, si sono confrontati con le molte situazioni di poverta' e  marginalizzazione, determinando cambiamenti di mentalita', percorsi inclusivi, scelte di linguaggio e rotture delle  gabbie istituzionali, che fanno del nostro Paese una realta' d'avanguardia. Il lavoro dei Laboratori d'arte della  Comunita' di Sant'Egidio e ''noi, l'Italia'' si inseriscono pienamente in questo percorso''. La rassegna, che si  potra' visitare fino al 31 gennaio, e' promossa dalla Comunita' di Sant'Egidio e dal MLAC, Museo laboratorio di arte  contemporanea - Sapienza Universita' di Roma. Ideazione e progetto dell'allestimento sono di  Federico Lardera . Il  catalogo e' pubblicato da  Maretti  editore ed e' stato realizzato con il contributo della  J.P.Morgan . Ingresso  gratuito. Per gli orari  www.quirinale.it .    
