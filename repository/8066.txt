#titolo Navi:gruppo Grimaldi alla fiera 'Fruit logistica' di Berlino - Porti e Logistica - Mare
  (ANSA) - NAPOLI, 23 GEN - Il  Gruppo Grimaldi  partecipera' anche quest'anno alla fiera  'Fruit Logistica' ,il maggiore appuntamento internazionale della logistica ortofrutticola, che si terra' a Berlino dal 6 all'8 febbraio prossimo. 
Il gruppo, con sede a Napoli, sara' presente insieme alle sue societa' controllate, la greca Minoan Lines e la finlandese Finnlines, e presentera' a tutti i principali operatori che compongono la filiera della logistica ortofrutticola la sua rete di linee marittime nel Bacino del Mediterraneo, il Mar Baltico e il Nord Europa. 
Ampio spazio sara' dato ai tre collegamenti marittimi del Gruppo recentemente inaugurati: il servizio trisettimanale Ravenna-Brindisi-Catania,il collegamento giornaliero Brindisi-Igoumenitsa-Patrasso e il collegamento trisettimanale Trieste-Igoumenitsa-Patrasso, assi di supporto per la distribuzione di prodotti ortofrutticoli provenienti dalla Regione Puglia, dalla Sicilia e dalla Grecia. 
Il gruppo annuncera' il potenziamento dei propri servizi da Livorno e Savona per Barcellona e Valencia, con cinque partenze la settimana da Savona e sei da Livorno per i porti spagnoli e il sistema denominato 'Long Bridge', un servizio che permette di collegare Spagna e Portogallo a Grecia, Turchia e Balcani.(ANSA).  
