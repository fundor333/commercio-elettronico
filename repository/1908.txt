#titolo Regioni a governo: 'Meno commissioni e tagli stipendi' - Politica
di Valentina Roncati 
 ROMA - I governatori chiedono ''tempi rapidissimi'' per l'approvazione di un decreto da parte del governo: non vogliono che scandali e antipolitica travolgano l'immagine, in questo momento molto debole, di giunte e consigli regionali.       Per questo hanno messo nero su bianco cinque punti che chiedono al governo di adottare, partendo dalla riduzione, immediata, di tutti gli emolumenti percepiti dai consiglieri, dai presidenti e dai componenti della giunta. I presidenti chiedono poi la riduzione del numero dei consiglieri e degli assessori (dando attuazione all'art. 14 del Decreto Legge 138 del 2011). In tale senso sollecitano l'adeguamento, ove occorra (per esempio nelle Regioni 'speciali') degli Statuti entro il 31 dicembre 2012.  
 E ancora, i governatori vogliono che venga limitata e uniformata, sulla base di criteri omogenei, la spesa dei gruppi consiliari, ''eliminando i benefit sotto qualsiasi forma, riconoscendo esclusivamente il finanziamento delle spese riferite alle funzioni politico-istituzionali dei gruppi. Queste spese dovranno essere sottoposte al controllo della Corte dei Conti garantendo la piena trasparenza''. Tra le richieste al governo, anche quella di eliminare la possibilità di costituire nuovi gruppi che non abbiano corrispondenza con le liste elette e di fissare il numero delle Commissioni consiliari permanenti e/o speciali, prevedendo la possibilità di costituirne da un minimo di 4 ad un massimo di 8, in base al numero dei consiglieri. Per chi non si adegua, saranno previste sanzioni, ovvero tagli ai trasferimenti dallo Stato. 
 ''Ora e' arrivato il momento - ha detto il presidente della Conferenza delle Regioni, Vasco Errani - di procedere senza se e senza ma. Bisogna dare il via, il piu' presto possibile, a questa iniziativa per la qualita' delle istituzioni che e' fondamentale per la democrazia''.     'Noi questi tagli li vogliamo realizzare, nelle Regioni a statuto ordinario e in quelle a statuto speciale - ha aggiunto il governatore della Lombardia, Roberto Formigoni - costringendo anche i piu' recalcitranti con la scure delle sanzioni''.       
 L'accordo tra le Regioni e' massimo perche' indennita', numero dei consiglieri, costo dei gruppi e della politica, benefit, sperequazioni tra ruoli istituzionali siano eliminati o riparametrati ad un costo standard definito dai comportamenti e dalle regole piu' virtuose, come era stato indicato nei giorni scorsi dalle Regioni con i migliori indicatori'', ha spiegato il presidente delle Marche, Gian Mario Spacca.     Ma non finisce sicuramente qui. Oggi il ministro della Funzione Pubblica Patroni Griffi ha spiegato che dopo il riordino delle Provincie va ''ripensato il sistema delle Regioni e favorita una maggiore aggregazione dei Comuni, piu' della meta' dei quali ha meno di 5.000 abitanti''.  
 Ed ha aggiunto che gli interventi del Governo in materia di costi della politica ''sono delicati sul piano tecnico bisogna studiarli bene, non si puo' 'arronzare', fare la cosa frettolosamente''.      Per questo e' possibile che il decreto non venga affrontato dal Consiglio dei ministri di domani.      Infine, Patroni Griffi ha annunciato che ''lasceremo in eredità alla prossima legislatura l'accorpamento delle Regioni". Ma questo tema e' piu' complesso: le Regioni infatti sono elencate nella Costituzione (art. 131) e sono 20. Per modificarne numero e grandezza serve una legge costituzionale.   (ANSA).  
