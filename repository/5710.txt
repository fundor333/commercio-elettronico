#titolo 30 anni Diet Coke, rispolverato spot del fusto - Spettacolo
  
 Era il 1994 quando la 'Diet Coke' lanciava lo spot del famoso fusto con il modello americano Lucky Vanous. Quarantacinque secondi di passione in cui un gruppo di impiegate piu' o meno disperate interrompe la routine lavorativa per ammirare un'altra routine, quella di un operaio sex symbol che puntualmente alle 11.30 fa pausa sfilandosi la maglietta e a torso nudo manda giu' una lattina di Diet Coke. 
 ''Sono le 11 30 - dice una delle impiegate - pausa Diet Coke'' e tutte le altre corrono alla finestra con lo sguardo incollato sul gran bel pezzo di uomo fuori dal loro ufficio. Sotto scorrono le note, non a caso, di 'I just wanna make love to you' di Etta Jones. 
 Da allora sono passati quasi vent'anni, Vanous e' ormai 52enne e per le nuove generazioni e' un perfetto sconosciuto.    Ma la bibita con le bollicine in versione light piu' famosa al mondo ha deciso di rinfrescare la memoria ai suoi estimatori festeggiando il suo 30mo compleanno con una versione 21/o secolo del famoso spot. Invariata la colonna sonora, i secondi di passione sono passati invece a 60 e il modello e' l'inglese Andrew Cooper, classe '81, gia' famoso per essere stato testimonial per la campagna Dolce Gabbana e Armani Jeans. 
 
 Cooper non fa l'operaio bensi' il giardiniere. Il nuovo spot si chiama infatti 'Gardener' e mostra un gruppo di cinque amiche sedute su un prato durante la pausa pranzo che si godono il fusto mentre e' alle prese con un tagliaerba. Ad un certo punto una delle ragazze ha l'idea di far rotolare una lattina di Diet Coke proprio mentre passa il giardiniere. Il giovane l'afferra, la apre ma visto che e' stata scossa nel momento in cui solleva il gancio della lattina, la Diet Coke lo inonda di spruzzi infradiciandogli la maglietta. Niente panico, con nonchalance, il ragazzo si toglie la maglietta, la strizza e se ne va. Alle cinque amiche non resta che sorseggiare la Diet Coke per spegnere i loro bollenti spiriti.    Il ritorno dello spot del fusto e' solo una delle chicche che la Diet Coke si e' regalata per il suo trentesimo anniversario. 
 A cominciare dal suo nuovo direttore creativo per il 2013. Il gigante delle bollicine ha scelto infatti lo stilista americano Marc Jacobs il quale ha creato una serie limitata di lattine e bottiglie che rappresentano tre decenni, gli anni '80, '90 e '00, e in particolare l'ascesa del potere femminile nell'ultimo trentennio. La serie firmata Mark Jacobs sara' disponibile solo in Europa occidentale e nei paesi scandinavi a partire dal prossimo marzo.Â   
