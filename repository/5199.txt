#titolo Incontro tra Ingroia e Bersani: gara a chi è più 'rosso' - Politica
Incontro casuale questa mattina, nella sala d'attesa dell'Alitalia all'aeroporto di Roma Fiumicino, tra il segretario del Pd, Pier Luigi Bersani e il candidato premier di Rivoluzione Civile, Antonio Ingroia. A riferirlo un comunicato dell'ufficio stampa di Rivoluzione Civile, che allega anche una foto dell'incontro avvenuto nella saletta 'Freccia Alata' di Fiumicino. 
 I due si sono intrattenuti a parlare per alcuni minuti, stringendosi la mano e scambiandosi alcune battute, che il comunicato così riporta: "Io prendo del vino rosso - ha detto il leader di Rivoluzione civile avvicinandosi al bar -, visto che - ha aggiunto sorridendo - noi siamo i veri rossi". "Io prendo del vino bianco - ha replicato Bersani - siamo troppo rossi, devo correggerlo un po' con il bianco". Poi - conclude la nota - i due si sono allontanati per prendere i rispettivi aerei.  
