#titolo Il Museo dell'astronomia  - Dossier - Scienza&Tecnica
  Percorrere 3.000 anni di astronomia con decine di esperimenti dislocati su quattro piani e rivivere attraverso i filmati  le grandi imprese spaziali. Sono le esperienze che si possono fare nel museo di Infini.To. Un moderno 'science centre', la cui missione e' comunicare l'astronomia al grande pubblico e, per questo, ha un team di esperti in grado di progettare e realizzare attivita' quotidiane ma anche progetti di piu' ampio respiro. 
Il museo ospita numerose installazioni interattive che permettono al visitatore di sperimentare e approfondire temi astronomici. E' poi possibile assistere a spettacoli nel planetario digitale, seguire visite guidate e percorsi interattivi, nonchè cimentarsi in esperimenti scientifici attraverso laboratori. Non mancano le conferenze, gli incontri e i dialoghi con i protagonisti della ricerca scientifica, per esplorare le frontiere dell'astrofisica e discutere degli scenari attuali e futuri della ricerca, i workshop tematici durante l'anno, come quello sull'utilizzo del telescopio, e le mostre temporanee che si affiancano alla collezione permanente. Al momento e' in corso 'Sette volte 10.000 – dalla stanza ai confini dell'Universo'. Ogni terzo venerdi' del mese, Infini.to organizza serate alla scoperta degli astri piu' belli: luna, pianeti, nebulose e galassie. 
L'astronomia viene raccontata anche con lo strumento meno tradizionale del 'teatro del cielo', un luogo nel quale il pubblico diventa il vero protagonista dello spettacolo e in cui gli attori raccontano l'astronomia e fanno rivivere in prima persona la storia emozionante e divertente dell'universo.  
Attivita' diverse sono proposte in particolare nei weekend, nei giorni festivi e nei periodi di vacanze scolastiche. Vi sono poi le attivita' per i piu' piccoli come lo spettacolo 'Il circo dei pianeti', dove il Sole, i pianeti, gli asteroidi e qualche cometa si cimentano in esibizioni varie, abilita' fisiche, acrobazie ed equilibrismi  
