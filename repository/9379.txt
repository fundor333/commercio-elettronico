#titolo Rinnovabili: Passera,incentivi per 900 mln a famiglie e P.a. - Speciali ed Eventi - Ambiente&Energia
     (ANSA) - RIMINI, 8 NOV - Incentivi complessivi per ''900
milioni annui per l'efficienza energetica'' a favore di famiglie
e pubbliche amministrazioni. Ne ha parlato il ministro per lo
Sviluppo economico, Corrado Passera, presentando il nuovo conto
termico che prevede un incentivo che coprira' mediamente il 40%
dell'investimento e che verra' erogato in due anni, in cinque
per gli interventi piu' onerosi. Questo, ha osservato al fianco
del ministro dell'Ambiente, Corrado Clini agli Stati generali
della Green economy, ''e' un altro degli impegni presi dal
Governo in campo energetico. Un insieme di interventi
indirizzati a famiglie e pubbliche amministrazioni''. Il conto termico, ha proseguito Passera, ''prevede incentivi per
l'acquisto di tecnologie da parte di famiglie e pubblica
amministrazione e fa fare un passo in avanti definitivo''. Nel dettaglio, lo schema del decreto ministeriale, che passa ora
all'esame della Conferenza unificata, si propone l'obiettivo di
dare impulso alla produzione di energia termica da fonti
rinnovabili come il riscaldamento biomassa, pompe di calore,
solare termico e 'solar cooling' e di accelerare la
riqualificazione energetica degli edifici pubblici. In particolare, poi, per quanto riguarda le fonti rinnovabili
termiche, il nuovo sistema di incentivi promuovera' interventi
di piccole dimensioni per usi domestici e piccole aziende.    Per quanto riguarda cittadini e imprese, potranno sostenere
l'investimento per istallare nuovi impianti grazie ''ad un
incentivo che coprira' il 40%'' della spesa, ha sottolineato
ancora Passera, e che verra' erogato in due anni, in cinque per
gli interventi piu' onerosi.(ANSA).
