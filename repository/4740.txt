#titolo Sfida tv: Le reazioni - Politica
E.LETTA, PRIMARIE CONTRO POPULISMI, BERSANI FORTE  - "Un messaggio fortissimo a Grillo: questa è la politica. Primarie risposta a tutti i populismi" Su Twitter Enrico Letta giudica così il risultato del confronto Tv tra candidati alle primarie del censtrosinistra. Dove, afferma, Bersani è stato "forte e convincente". 
 FINOCCHIARO, BERSANI GARANZIA PER ITALIA  - "Nel bel confronto #csxfactor che fa bene alla politica in Bersani ho percepito le competenze e visto le garanzie che servono all'Italia". Lo scrive Anna Finocchiaro su twitter commentando il confronto tv tra i candidati alle primarie del centrosinistra. 
 FASSINO, IN CAMPO PASSIONE CHE FA RIPARTIRE PAESE  - "E' stata innanzitutto una prova di grande serietà e anche di lealtà politica che fa onore al nostro partito e al suo impegno per l'Italia." Così il sindaco di Torino, Piero Fassino, commenta il confronto tra i candidati alle primarie del centrosinistra. "Stasera - sottolinea - abbiamo visto in campo la passione della politica che farà ripartire il Paese. Una passione che si sostanzia attraverso la solidità, la competenza, l'esperienza che Pierluigi Bersani ha saputo esprimere in questa occasione di confronto, dalla quale - non dimentichiamolo - esce sconfitto soprattutto un modello politico e di governo che in questi anni ha invece messo in ginocchio l'Italia". "Sono fiducioso - conclude - che, come le primarie del Pd hanno contribuito a ridurre le distanze tra i cittadini e la politica, un governo a guida Pd e a guida Bersani saprà restituire la fiducia nelle enormi potenzialità dell'Italia e del suo ruolo in Europa e nel mondo. Sarà un cammino faticoso, ma certamente affidato nelle mani migliori". 
 SERENI, BERSANI COMPETENTE E CONVINCENTE  - "Nel confronto tra i candidati alle primarie del centrosinistra è uscito un Bersani forte, competente, convincente e vincente. Il Segretario del Pd ha confermato le sue doti di uomo di governo appassionato e rassicurante. Ad un Paese preoccupato e impaurito, che vuole e può uscire dalla crisi con un profondo cambiamento, solo il centrosinistra guidato da Bersani offre una speranza e una proposta seria e credibile". Così Marina Sereni del Pd. 
 COSTANZO, FORMULA UN PO' ANSIOGENA MA AZZECCATA  - "A me sembra una bella idea, ci ha pensato Sky e non gli altri. E' una formula ben realizzata, anche se un po’ ansiogena nel ritmo delle domande e risposte. Sara’ che siamo tutti abituati al talk, dove il ritmo e’ piu’ lento". Così Maurizio Costanzo commenta la sfida tv tra i candidati alle primarie del centrosinistra. "E’ l’unico appunto che faccio - dice Costanzo all'ANSA -. Per il resto sono rimasto favorevolmente colpito. Hanno detto piu’ cose in quaranta minuti che in decine di apparizioni televisive". Secondo il presentatore, "una cosa cosi’ la poteva fare solo una rete all news, che non ha interruzioni. Le tv generaliste difficilmente potrebbero fare un prodotto di questo tipo, l’andamento e’ completamente diverso". "Credo che questo confronto possa aiutare la gente a capire, a farmi un'opinione - prosegue Costanzo -, soprattutto quando si affrontano i temi concreti. Certo, è una formula che regge al massimo cinque persone. Il confronto a due sarebbe stato preferibile, ma i candidati erano cinque e non era possibile fare diversamente. Dobbiamo dar seguito a questa iniziativa - conclude -, che ci avvicina in senso positivo agli Usa". 
 JOSEFA IDEM 'E' TALENT SHOW, VINCE BERSANI'  - "Più che un vero confronto politico mi è sembrato un "talent show', con poco tempo a disposizione degli sfidanti per cogliere al meglio le loro idee. Ma alla fine vince Pireluigi Bersani". Josefa Idem di successi se ne intende (olimpionica della canoa, 35 medaglie tra Giochi, mondiali ed europei vinti nella lunghissima carriera conclusasi a Londra) ed anche di politica. E' stata assessore allo sport del comune di Ravenna per le liste dell'Ulivo dal 2001 al 2007 e dal 2009 responsabile sport del Partito Democratico Emilia Romagna: stasera ha seguito da spettatrice-elettrice la sfida in tv tra i cinque candidati per le primarie del centrosinistra. L'ex azzurra non nasconde qualche perplessità sulla modalità della 'gara', ma una certezza l'ha maturata. "Per come la vedo io - dice all'ANSA - vince l'esposizione più tranquilla, rassicurante e autorevole. Si capisce di chi parlo? Per me vince Bersani...". La canoista, tedesca di nascita e italiana per amore, da elettrice del centrosinistra era preoccupata che stasera i cinque candidati alle primarie "si sbranassero. Sarebbe stato un disastro per il partito, per fortuna per quel che ho visto io non mi pare sia andata così". Da sempre impegnata nel sociale, non ha mai nascosto la sua passione politica, tanto meno il suo orientamento: di fronte alla sfida, nella quale i cinque candidati hanno espresso le loro idee sui temi più caldi (dalle tasse all'evasione fiscale, dai matrimoni gay al lavoro, tutti d'accordo contro Marchionne) ha sottolineato di aver visto "un grande affanno, sembrava un talent show... Difficile afferrare, con il poco tempo a disposizione per parlare, le idee peraltro tutte di sinistra. Pertanto vince l'esposizione più rassicurante e autorevole". Quella all'insegna della continuità nel centro sinistra.  
