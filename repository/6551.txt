#titolo Galata Museo del Mare, in mostra secolare rapporto uomo-mare - Speciali - Mare
  Inaugurato nel luglio di sette anni fa, il  Galata Museo del Mare , il piu' grande museo marittimo del Mediterraneo, e' la costruzione che, in continuita' con il passato, rappresenta il luogo ideale per conoscere e riscoprire il secolare rapporto tra l'uomo e il mare. 
 Di proprieta' del Comune di Genova, che lo amministra e ne cura la direzione artistica, scientifica e culturale, attraverso il  MuMa  - Istituzione Musei del Mare e della Navigazione - e' gestito da  Costa Edutainment Spa , leader in Italia con circa tre milioni di visitatori all'anno nelle strutture direttamente gestite.  
 Interessante e suggestiva e' la storia del Galata, un quartiere di Istanbul che fino al XV secolo era sede di una delle piu' importanti colonie di genovesi nel Mediterraneo. Alla fine dell'Ottocento, quando il Comune di Genova costrui' un quartiere di docks commerciali, al piu' antico venne dato il nome dell'antica colonia. Nell'Ottocento, nella sua parte inferiore venivano costruite le galee della repubblica di Genova e l'edificio faceva parte dell'Arsenale mentre nel Novecento il Galata perse la sua funzione commerciale e venne abbandonato. Fu alla fine degli anni '90 che il Comune decise di stabilire la sede del museo marittimo di Genova, divenuto oggi, dopo il restauro, il piu' grande del Mediterraneo.  
 Il tema del viaggio e' uno dei fili conduttori della visita al Galata Museo del Mare. Su una superficie di circa 8.000 metri quadrati dei 12.000 complessivi, in un allestimento coinvolgente e innovativo, si fa un percorso cronologico che, a partire dal porto del XV secolo, arriva fino all'eta' contemporanea, passando per le tre ''eta'' della marineria:  l'eta' del remo che racconta la vita sulle galee e nell'antico arsenale, l'eta' della vela, dai vascelli fino agli ultimi clipper e l'eta' del vapore con la nascita dei piroscafi.  
 Nel percorso espositivo si possono ammirare le costruzioni, riportate fedelmente, di una galea genovese del Seicento di 33 metri e di un brigantino-goletta dell'Ottocento, mentre nelle 23 sale del Museo circa seimila oggetti originali contribuiscono a raccontare l'affascinante avventura dell'uomo sul mare. Il viaggio prosegue con la grande traversata oceanica dei migranti italiani a bordo di piroscafi verso Argentina, Brasile e Stati Uniti, con uno sguardo sull'emigrazione-immigrazione contemporanea.  
 Una visita esclusiva e' anche prevista, dal maggio scorso, al sommergibile 'S 518 Nazario Sauro', prima nave museo in Italia visitabile in acqua. Interessante e' la sezione 'Yachts Portraits- la collezione di Beppe Croce' che riproduce l'interno di uno yacht club inglese di fine '800 e la zattera originale di Ambrogio Fogar, sulla quale il navigatore e il giornalista Mauro Mancini nel 1978 trascorsero 74 giorni in Atlantico dopo il naufragio del Surprise. 
  Ma il Galata Museo del Mare, situato nell'Antica Darsena dove nel 1600 la repubblica di Genova costrui' e varo' la propria flotta, e' anche luogo di cultura, divulgazione e incontri con proposte al pubblico individuale, alle scuole, alle aziende.  
