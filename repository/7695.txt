#titolo Si rafforza in Giappone l'alleanza Nissan Mitsubishi - Prove  e Novit√† - Motori
  ROMA - L'alleanza Nissan Mitsubishi, nata nel dicembre del 2010, ha dato due nuovi frutti: si tratta degli inediti modelli Dayz - Dayz Highway Star per il marchio Nissan ed eK Wagon - ek Custom per il marchio Mitusbishi, che verranno prodotti a partire dal giugno 2013 esclusivamente per il mercato nipponico.     Progettate e sviluppate dalla NMKV Co Ltd, la join venture creata ad hoc dalle due Aziende per modelli da vendere in Giappone, le due famiglie di auto appartengono alla categoria delle keicar (kei-jidousya in giapponese) cioe' a quella categoria di piccole 'cittadine' che nel mercato del Sol Levante, in funzione delle loro ridotte dimensioni (lunghezza entro 3,4 m) e della cilindrata contenuta in 0,66 litri, godono di agevolazioni fiscali e soprattutto non impongono l'obbligo di possedere o di avere in affitto un posto auto. 
Il lancio di queste quattro piccole vetture sara' seguito, il prossimo anno, da una estensione di questa gamma con l'arrivo di versioni a tetto rialzato (entro il limite dei 2 metri fissato per la categoria delle keicar) ma prelude ad un ulteriore rafforzamento delle attivita' della NMKV Co Ltd con aperture verso altri segmenti interessanti per il mercato interno, come i veicoli commerciali leggeri e i suv, ed una ulteriore ottimizzazione dei vantaggi derivanti da progettazione, sviluppo, acquisti e produzione in comune.   
