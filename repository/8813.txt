#titolo Liste pulite: Cancellieri, oggi non in Cdm, aspettiamo un parere - Politica
Il provvedimento 'Liste pulite' non é stato affrontato nel consiglio dei ministri in Senato convocato per varare la nota di variazione del bilancio. "Stiamo aspettando il parere della commissione bilancio - ha detto il ministro dell'Interno Annamaria Cancellieri - Appena lo abbiamo portiamo il provvedimento". 
 Lo schema di decreto legislativo sulle liste pulite che doveva ricevere l'ok definitivo nella riunione del Governo non riesce ad ottenere il parere richiesto dalla Commissione Bilancio del Senato. Secondo quanto si apprende, il presidente Azzolini non avrebbe dato la liberatoria per il parere. 
 AZZOLLINI; PARERE?ANCHE ALTRI PROVVEDIMENTI... -  "Ho esaminato la nota di variazione di bilancio, devo fare la legge sul pareggio di bilancio, che dite, è una cosa importante...? Ma la commissione Bilancio fa tutto e porta tutto in aula". Così risponde il presidente della commissione Bilancio del Senato, Antonio Azzollini, a chi gli fa notare che il governo non ha potuto esaminare in Cdm il provvedimento sulle 'liste pulite' per la mancanza del parere della sua commissione. Ma ce la fate per oggi? "Non lo so..." replica il presidente. 
 PD SOLLECITA PARERE COMMISSIONE BILANCIO -  Giovanni Legnini del Pd sollecita la commissione Bilancio del Senato ad esprimere il parere sul Dlgs noto come 'liste pulite'. "Siamo consapevoli del lavoro che la commissione Bilancio ha svolto anche per la Legge di Stabilità - spiega - ma è urgente che questo parere venga espresso nel più breve tempo possibile. Per questo ho sollecitato la commissione".  
