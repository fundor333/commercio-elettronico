#titolo Auto, slitta al 2015 prima ibrida russa e-Mobile - Mobilità Sostenibile - Motori
   ROMA - Ancora rinviato, questa volta al 2015, il lancio della e-Mobil, prima automobile ibrida progettata e costruita in Russia dalla e-Auto che ha debuttato in Europa al salone di Francoforte del 2011. Il presidente della e-Auto Andrey Biryukov avrebbe dichiarato, a quanto riferisce il sito economico russo RT, che lo sviluppo e la sperimentazione della vettura ibrida e' ormai concluso ma che deve ancora essere deciso se la e-Mobil sara' lanciata nella configurazione berlina, coupe' o monovolume compatta.     Va anche aggiunto che l'avvio del primo impianto di produzione dell'azienda russa e' stato riprogrammato per la seconda meta' del 2014. Prima auto ibrida di fabbricazione russa, la e-Mobil sara' prodotta e commercializzata, riferisce un comunicato del costruttore, con carrozzeria berlina, coupe' e monovolume compatta.     Al lancio dell'auto russa e' anche sorto un equivoco per il nome pubblicato dai media. Sembra infatti che nella lingua russa la ''e'' del nome e-Auto si pronunci ''yo'', inducendo molti a chiamare l'ibrida russa Yo-Mobil.     Chiarito il giallo del nome, la caratteristica piu' interessante e' nel listino e nei consumi che fanno della e-Mobile la nuova ''un'auto del popolo'' della Russia. Infatti il presidente Vladimir Putin ha voluto provare personalmente uno dei primi esemplari della versione Sport Coupe ibrida e-Mobil nella sua residenza di Gorki. La e-Mobil dovrebbe infatti partire da un listino di circa 10.000 dollari e garantire un consumo medio di 3,5 litri/100 km. La e-Mobil promette anche un'autonomia di 400 km, una velocita' massima di 130 km/h.     In occasione del primo lancio, al salone di Francoforte nel 2011, la concept e-Mobil si e' fatta notare per la particolare soluzione delle porte scorrevoli che attraversano la carrozzeria fino a ripiegarsi sul tetto come le ali di un volatile in posizione di riposo. Il gruppo propulsore e' a doppia alimentazione, a benzina e a metano, e promette una potenza di 60 Cv. Il prezzo definitivo sara' annunciato, riferisce la fonte, nel momento in cui la prima vettura di produzione uscira' dalla catena di montaggio.     L'idea di una ''Auto del popolo'' russa e' nata al miliardario ed ex-candidato alla presidenza della Russia Mikhail Prokhorov. Il quarantasettenne miliardario possiede una fortuna che la rivista Forbes ha stimato prossima ai 12 miliardi di dollari. Gli interessi di Prokhorov includono partecipazioni nel gigante dell'alluminio Rusal, nella squadra di pallacanestro New Jersey Nets, negli Stati Uniti, e nel progetto di auto ibrida e-Mobil. L'azienda e' gia' al secondo ritardo, rispetto al previsto avvio della produzione, ma le dichiarazioni ufficiali parlano del crescente interesse dei potenziali consumatori e degli oltre 200.000 clienti che dal 2011 ha gia' pre-ordinato la vettura e-Mobile.  
