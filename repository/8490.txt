#titolo Carne cavallo: Ue vuole rafforzare controlli e sanzioni - Altre news - ANSA Europa
     (ANSA) - BRUXELLES, 28 FEB - ''Lo scandalo della carne di
cavallo mette in evidenza l'importanza di controlli adeguati e
di sanzioni dissuasive'' in caso di frodi alimentari. Lo ha
detto il commissario Ue alla salute Tonio Borg durante
l'audizione in commissione ambiente, sanita' pubblica e
sicurezza alimentare del Parlamento europeo. Bruxelles dovrebbe
presentare un pacchetto di proposte su questo fronte entro la
prossima primavera. 
   ''Per rafforzare il carattere deterrente'' delle sanzioni -
ha indicato Borg - la Commissione chiedera' agli Stati membri di
introdurre sanzioni pecuniarie applicabili in caso di violazione
intenzionale delle regole, in materia di catena alimentare, per
compensare il guadagno illecito che si e' tentato di ottenere
violando la legge''. ''Anche se il problema e' di etichettatura
- ha specificato Borg - dobbiamo essere in grado di coprire gli
introiti dell'operatore. Solo la prospettiva di avere piu' da
perdere che da guadagnare avra' un effetto deterrente
sufficiente''.    Queste disposizioni saranno contenute in un ''pacchetto
legislativo su catena alimentare, salute degli animali e salute
delle piante'', che dovrebbe essere presentato in primavera
dall'ufficio del Commissario Borg, ha reso noto il suo
portavoce.    Dura la reazione dell'europarlamentare Cristiana Muscardini
(ex Fli). ''Rimaniamo sconcertati dalle parole del Commissario
Borg, sullo scandalo carne equina, che si 'lava le mani'
imputando agli Stati membri di non aver effettuato controlli
appropriati''. Si dovrebbe riflettere sul problema legislativo
dell'etichettatura delle carni'', ha indicato la vicepresidente
della Commissione commercio internazionale a seguito
dell'audizione all'Europarlamento del commissario alla salute. ''Senza un'etichettatura trasparente - ha spiegato Muscardini -
che definisca la filiera e l'origine di ogni prodotto, da quello
alimentare al manifatturiero, continueranno le truffe economiche
e i danni sanitari in tutta Europa''.    ''Diventa evidente che la frode debba essere punita - ha
osservato Muscardini - pertanto chiediamo l'armonizzazione delle
sanzioni che devono essere un deterrente a ogni azione
fraudolenta''. ''La Commissione - ha chiosato Muscardini - deve
garantire sostegno all'implementazione della legislazione
europea negli Stati membri e riflettere sulla possibilita' di
stanziare fondi per addetti ai controlli''. (ANSA).
