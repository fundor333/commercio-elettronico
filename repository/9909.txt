#titolo Mercedes, la trazione 4Matic compie 110 anni - Prove  e Novità - Motori
  SAINT MORITZ - 4Matic e' una sigla che rappresenta da sempre una scelta per affrontare le strade in condizioni proibitive, soprattutto d'inverno, ma anche uno status di prestigio. Lo sanno bene i clienti di Mercedes che negli ultimi anni sono sempre piu' orientati a scegliere un modello a trazione integrale: basti pensare che le 4Matic rappresentano ben il 25% del totale delle vendite della Casa della Stella in Italia, un cifra destinata a salire nei prossimi anni. Anche grazie alla possibilita' di scegliere tra ben 51 modelli disponibili in dodici gamme. Un numero che entro la fine dell'anno salira' a quota 60 modelli.     Oltre a Classe E e Classe C, la gamma 4MATIC comprende anche CL Coupe', CLS Coupe' e Shooting Brake, Classe R e l'intera gamma off-road della Stella (dalla Classe M alla GLK, dalla GL alla Classe G, icona indiscussa del fuoristrada): tutti i modelli sono stati testati sulle strade innevate di Saint Moritz a temperature rigide (-16 °C) dimostrando un comportamento impeccabile.     Nel corso dei prossimi mesi, entreranno a far parte della famiglia a trazione integrale della Stella i modelli compatti equipaggiati con la nuova generazione di 4MATIC. 
La 4Matic che arrivera' a giugno sulla A45 360 cv e sulla CLA 250 benzina vanta un'architettura assolutamente singolare che e' sviluppata appositamente per i modelli a trazione anteriore con motore trasversale. Uno 'schema' che si va ad aggiungere alle altre quattro architetture di trazione integrale disponibili sull'intera gamma dei veicoli della Stella. In particolare quello che riguarda la Classe C, Classe E e Classe S, la CLS e la CL che godono di una ripartizione della coppia 45:55, differenziale centrale con disco a doppia frizione. Uno schema piuttosto analogo quello che viene impiegato per la GLK mentre per la GL la classe M e la R, le 'purosangue' dell'offroad del marchio della Stella, la trazione permanente e' collegata ad una trasmissione 7G Tronic. La ripartizione della coppia e' 50:50 (per quanto riguarda la ML 63AMG e la GL 63 AMG la distruzione della coppia e' di 40:60) con un pacchetto opzionale On&Offroad. 
Infine per quanto riguarda la classe G, la ripartizione della coppia e' del 50:50 con tre bloccaggi differenziali inseribili manualmente.     La storia della trazione integrale per Mercedes-Benz risale al 1903, una tradizione che proprio quest'anno spegne 110 candeline.     Per vedere la prima applicazione pero' bisogna aspettare il 1984 quando questo tipo di trazione ha trovato applicazione sulla berlina Classe E W124, mentre la prima vettura a trazione integrale della Stella ha debuttato nel 1979, con la prima generazione Classe G. Mercedes sviluppa il primo sistema di controllo elettronico della trazione gia' nel 1987. Dieci anni dopo, nel 1997, con la prima generazione di Classe M, fa la sua comparsa il sistema 4ETS. Si puo' quindi affermare che Mercedes-Benz vanta, nell'ambito di questi sistemi di controllo elettronici, un'esperienza unica, piu' di qualsiasi altra casa automobilistica.  
