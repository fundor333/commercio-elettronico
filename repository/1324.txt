#titolo Bertolaso, Italia ha vinto sfida gigantesca - Associate
  (di Matteo Guidelli)  
A L'Aquila l'Italia ha affrontato, "e vinto" una "sfida gigantesca", dimostrando che tutto il paese, quando vuole e senza distinzioni politiche, sa dare "risposte serie, uniche ed efficienti". Ma ora c'é un'altra partita da giocare, forse ancora più difficile: ricostruire la città. Un compito che spetta solo e soltanto agli aquilani. "Lo Stato c'é e ci sarà anche in futuro, ma sono loro che devono accelerare". Un anno dopo quel maledetto 6 aprile, il capo della Protezione Civile Guido Bertolaso tira un bilancio di un'emergenza che ha cambiato la vita di decine di migliaia di persone, devastato un'intera città e sconvolto nel profondo il suo tessuto sociale. Un'emergenza, dice Bertolaso in un'intervista all'ANSA, che ha fatto emergere "il meglio dell'Italia", una "solidarietà e disponibilità" verso gli aquilani che si è tradotta in un aiuto concreto da parte di istituzioni e cittadini.  
Certo, i problemi non sono risolti: perché vi sono ancora persone che vivono negli alberghi e, soprattutto, l'identità della città é andata persa. E' possibile che venga ricostruita, ma ci vorrà tempo e tanta volontà, idee e progetti che ad oggi mancano. E' indubbio però che nel terremoto dell'Aquila lo Stato ha risposto nel migliore dei modi: a 48 ore dalla scossa c'erano già 10mila soccorritori e dieci mesi dopo non c'era più una tenda. L'idea di costruire a tempo di record delle palazzine antisismiche anziché utilizzare i container, inoltre, è stato un azzardo che poteva diventare un boomerang. Ma alla fine si è rivelata una scommessa vincente che, ad oggi, consente una sistemazione più che dignitosa a 15mila persone e che già altri paesi europei e non stanno pensando di adottare in caso di emergenze. "La risposta dello Stato è senza precedenti nella storia del nostro paese, che è pieno di tragedie ricordate per l'inefficienza dei soccorsi e le polemiche post emergenza - sottolinea il capo della Protezione Civile - Stavolta invece abbiamo dimostrato una grande capacità di far funzionare tutto il sistema".  
Ma ora che l'emergenza è finita, che sarà dell'Aquila e degli aquilani? "L'Aquila deve essere ricostruita dagli aquilani - risponde Bertolaso - questo è uno slogan che in campagna elettorale è stato utilizzato per contrapporre qualcuno a qualcun altro. E invece oggi deve essere fatto proprio da tutti, in primis dalle autorità locali e da chi ha responsabilità in questo tipo di interventi. Bisogna accelerare il processo di ricostruzione". La Protezione Civile, comunque, non abbandonerà l'Abruzzo. "Noi abbiamo fatto il nostro compito ma non voltiamo la testa dall'altra parte - assicura il capo del Dipartimento - saremo a fianco degli aquilani, del Commissario e di tutti quelli che hanno una grossa responsabilità per risolvere i problemi che si dovranno affrontare, dandogli una mano quando ce la chiedono e anche incalzandoli quando ce ne sarà bisogno, in modo che tutti gli interventi e le attività di ristrutturazione vengano realizzate in tempi compatibili con le esigenze dei cittadini". Nonostante l'impegno messo dallo Stato, però, non sono mancate e non mancano le polemiche. Come dimostra la rivolta del 'popolo delle carriole'. Perche? "Perché siamo bravissimi a distruggere tutto quello che di buono facciamo, buttando ogni cosa in politica - dice Bertolaso - Io mi domando se al posto del governo Berlusconi vi fosse stato un altro governo, se certe reazioni e certe polemiche sarebbero state altrettanto forti e sarebbero state uno dei motivi della campagna elettorale che si é appena conclusa". La sensazione che c'é, sottolinea, è che "non ci viene perdonato di aver fatto fare bella figura ad un governo piuttosto che ad un altro. E questo è abbastanza doloroso e avvilente per chi lavora per lo Stato e si sente un servitore dello Stato. Come per la vicenda dei rifiuti in Campania. E questo è inaccettabile".  
Il giorno dell'anniversario del terremoto, Bertolaso ha chiesto ai sindaci degli oltre tremila comuni italiani inseriti nelle zone più a rischio della mappatura sismica, di tenere un consiglio comunale aperto ai cittadini, per parlare di prevenzione. Perché, come ha scritto nella lettera che ha inviato loro, "é l'unico strumento efficace di difesa a priori" contro i terremoti. "Per la prima volta sono ottimista - spiega - questa può essere l'occasione per mobilitare le coscienze e far si che la vicenda aquilana non venga dimenticata. L'Aquila ha colpito davvero, non solo il cuore ma anche la testa degli italiani e dunque vi sono le condizioni per impostare una politica seria di prevenzione". Senza però farsi illusioni. "Tutto non può essere risolto in poco tempo: ci vogliono 20 anni - conclude - per mettere in sicurezza tutto quello che c'é a rischio in Italia. E dunque bisogna rimboccarsi tutti quanti le maniche".  
