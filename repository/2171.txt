#titolo Estate piu' calda della storia in Australia - Clima - Ambiente&Energia
  (ANSA) - SYDNEY - L'Australia e' sempre stata terra di eventi meteo estremi, da interminabili siccita' a piogge torrenziali seguite da inondazioni, ma gli scienziati paragonano ora il clima australiano a un'atleta dopato, che batte ogni record. L'estate appena finita e' stata non solo la piu' calda mai registrata, ma e' stata accompagnata da piu' eventi record di ogni passata stagione. E un nuovo rapporto della Commissione governativa per il clima segnala che l'influenza del cambiamento climatico su tale andamento meteo e' piu' evidente che mai. 
Parlando alla presentazione del rapporto dal titolo Angry Summer (Estate infuriata), lo scienziato capo della Commissione, Tim Flannery, avverte che gli australiani possono attendersi temperature ancora piu' alte nei prossimi anni. ''Non vi e' quasi dubbio che questi eventi continueranno ad aggravarsi, le temperature piu' calde diverranno ancora piu' calde, di durata piu' lunga e piu' frequenti'', ha detto Flannery. ''Questo e' praticamente certo a causa del calore accumulatosi nell'atmosfera abbiamo un clima dopato con steroidi''. 
Secondo il rapporto, gli estremi dell'estate 2012/13 sono effetto del cambiamento climatico, ed eventi ancora piu' inconsueti sono in arrivo. Questa estate l'Australia ha infranto 123 record in 90 giorni. E' stata la piu' calda mai registrata, accompagnata dall'ondata di caldo piu' lunga e piu' estrema, da incendi devastanti e poi da piogge torrenziali e vastissime inondazioni. Il giorno piu' caldo e' stato il 7 gennaio con una media nazionale di 40,3 gradi, quando sono stati registrati valori storici in 44 stazioni meteo. A Sydney, la citta' piu' popolosa, il 18 gennaio il termometro ha segnato 45,8 gradi. 
mezzo grado piu' del precedente record risalente al 1939. 
I dati confermano che il cambiamento climatico e' reale, ha detto Flannery. ''Non e' qualcosa di ipotetico che accadra' in futuro, il clima e' effettivamente gia' cambiato. E ogni misura possibile deve essere intrapresa ora, non in futuro''. (ANSA)  
