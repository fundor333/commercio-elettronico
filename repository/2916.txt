#titolo Informazioni turistiche  - In Viaggio
 Quella del Capodanno pisano è un’occasione per visitare una città splendida, spesso offuscata dalla celebre Torre ma poco nota per il suo delizioso centro storico e i suoi romantici Lungarni, raccontati tra gli altri da Byron, Shelley e Leopardi. Ecco alcuni indirizzi per trascorrere il week end del 23, 24 e 25 marzo prossimi. Chi desidera una vista impareggiabile su piazza Duomo non potrà non soggiornare al Relais B&B I Miracoli (via Santa Maria, 187 - 050/560572 – suite 4 posti letto vista Torre 350 E), elegante struttura di 8 camere inaugurata l’anno scorso e ricavata da una residenza storica affacciata sulla piazza.

 A15 minuti dalla Torre c’è invece l’Hotel Bologna (via Giuseppe Mazzini, 57 - 050/502120 - 90 E la doppia con prima colazione ), quattro stelle dall’ottimo rapporto qualità prezzo. Allegro, funzionale e curato è invece B&B Guerrazzi via Francesco da Buti, 4 -338/9328169 -335/6698120 - 050/21383 -75 E la doppia con prima colazione), proprio nei pressi della stazione. Per un cenone di capodanno in puro stile pisano l’indirizzo giusto è il Ristorante al Vecchio Teatro (via Collegio Ricci, 12 - 050/20210 - 30 euro vini inclusi). Il titolare Giovanni Del Corso, vero cultore della storia cittadina, propone tra gli antipasti la polenta con aringhe e pinoli, i muscoli (le cozze) ripieni all’unto e il celebre bordatino pisano, minestra a base di farina gialla di mais, cavolo nero, fagioli verdure miste. Da non perdere un primo storico, il risotto alba pisana, con gamberetti e arancia, le seppie in zimino e il brodo di giuggiole, bevanda dolce da fine pasto realizzata con questi frutti antichi. 

Per il capodanno, menu degustazione alla deliziosa Osteria del Porton Rosso (vicolo del Porton Rosso, 11 - 050/580566 - 20 E – alla carta 30 E vini esclusi): previsti antipasti vari con farro, verdura e funghi e polenta con lardo, abbinati a un primo con selvaggina (capriolo, cinghiale o daino) o a un secondo di carne. Alla carta vale la pena provare ì tagliolini salsiccia e tartufo di San Miniato (è questo il periodo) o il baccalà, cucinato in svariati modi. Molto toscana e molto trendy è poi l’Osteria dei Cavalieri (via San Frediano, 16 - 050/580858 - 40 E vini esclusi), nel cuore del centro storico: ottimi il cinghiale, la fiorentina e la tagliata di manzo con i fagioli piattella (una varietà locale) e funghi pioppini. Ampissima la scelta tra vari menu proposti, a vari prezzi. Infine, per una vera full immersion nella profonda tradizione pisana, obbligatorio è l’assaggio della cecina, pizza di farina di ceci, acqua e sale. Due le mete imperdibili dove provarla: la pizzeria Il Montino (via Monte, 1 - 050/598695), frequentata dai professori della Normale, nel quartiere di Tramontana, e la pizzeria Da Filippo (via Filippo Corridoni, 138 - 050/27288), nel quartiere di Mezzogiorno. L’antagonismo tra i due locali (e quartieri) è storico, la fragranza della cecina identica. 

 
