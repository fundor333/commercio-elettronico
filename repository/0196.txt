#titolo Pavia, imprenditore arrestato per frode fiscale - Cronaca
PAVIA - La Guardia di Finanza di Pavia ha arrestato, questa mattina, un imprenditore pavese accusato di frode fiscale. Le Fiamme Gialle gli hanno sequestrato conti correnti, immobili e capitale sociale, per un milione di euro, relativi ad 11 imprese edili. 
 Sono complessivamente 8 gli indagati che, secondo quanto emerso dalle indagini, sarebbero coinvolti in una organizzazione criminale dedita all'evasione fiscale ed all'utilizzo di false fatture. A finire in carcere è stato l'imprenditore di Pavia, un uomo di 56 anni, al quale sono stati contestati diversi reati tributari connessi alla frode fiscale. 
 Le Fiamme Gialle di Pavia, a seguito di una complessa indagine di polizia giudiziaria e tributaria, hanno scoperto che l'arrestato, attraverso l'amministrazione "di diritto" e "di fatto" di ben 11 imprese edili e avvalendosi di cittadini di origine romena quali "prestanome", ovvero di persone che solo "sulla carta" sono amministratori o soci delle aziende coinvolte nel meccanismo di evasione, avrebbe creato una serie di rapporti commerciali "fittizi" ed "artificiosi", documentati da false fatture, finalizzati all'evasione sia delle Imposte sui Redditi sia dell'Iva. 
 Lo strumento utilizzato è stato quello della falsa fattura, sia in emissione che in ricezione, quasi sempre fabbricata e creata ad arte dall'arrestato; le indagini hanno consentito di accertare che l'imprenditore avrebbe materialmente compilato differenti fatture, comunque intestate a terzi soggetti ignari, il cui costo è stato fatto confluire in dichiarazione, al fine di consentire alle aziende da lui gestite di dedurre costi fasulli e detrarre indebitamente l'Iva. E' stata accertata, in via definitiva, la produzione e la ricezione di fatture false per oltre 10 milioni di euro, che hanno determinato redditi sottratti alla tassazione per oltre 6 milioni di euro, Iva evasa per circa 1 milione di euro, Iva relativa e non versata per circa 700 mila euro e Irap non versata per oltre 200 mila euro. L'autorità giudiziaria, al termine delle indagini, ha disposto il sequestro per una somma equivalente pari a circa un milione di euro, destinato a confisca, dei conti correnti, degli immobili e del capitale sociale delle 11 imprese edili e degli 8 indagati coinvolti.  
