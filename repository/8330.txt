#titolo Ue: no a Iva ridotta per e-book e impianti green - Altre news - ANSA Europa
     (ANSA) - BRUXELLES, 21 FEB - Da paladina dell'economia verde
e digitale a ostacolo per la diffusione di ebook e materiali
'ecosostenibili': il paradosso della Ue e' tutto illustrato
nelle procedure d'infrazione diffuse oggi, che contestano a
diversi Paesi (Italia esclusa) la riduzione dell'iva proprio in
questi settori. E' il caso degli ebook in Francia e Lussemburgo,
dei materiali ad efficienza energetica in Gran Bretagna e
persino della 'palinka' ungherese, la grappa nazionale prodotta
in casa, esclusa dalle accise che Bruxelles vuole reinserire. Parigi dal primo gennaio 2012 applica un'Iva del 7% agli ebook
al posto del previsto 19,6%, mentre Lussemburgo l'ha ridotta
addirittura al 3%. Molti stati membri e l'industria editoriale
si sono lamentati con Bruxelles per quella che viene considerata
concorrenza sleale, e che la Commissione ha riconosciuto
''creare gravi distorsioni della concorrenza''. Allo stesso
tempo, pero', ha ammesso ancora l'esecutivo comunitario, c'e'
una ''distorsione di trattamento'' tra i libri cartacei e gli
ebook, che sono considerati prodotti elettronici e sono soggetti
quindi a un'Iva piu' elevata. Bisognera' pero' aspettare sino al
2015 perche' nuove regole Ue sull'applicazione dell'Iva ai
servizi digitali entrino in vigore. E anche l'Iva ridotta
applicata dalla Gran Bretagna a tutti i materiali ad efficienza
energetica e' illegale in base alle norme Ue, in quanto queste
la consentono solo se usata in ambito di politiche sociali
specifiche per il settore abitativo. Pur sapendo che
l'iniziativa di Londra rientra nel 'Patto verde' per migliorare
l'efficienza energetica degli edifici inglesi, secondo la
Commissione ridurre l'Iva non e' la modalita' migliore per
raggiungere l'obiettivo. E nel mirino di Bruxelles, che ha ora
mandato Budapest davanti alla Corte di giustizia Ue, e' finita
anche l'esenzione delle accise sulla palinka prodotta in casa o
in microdistillerie per uso personale, fino a un massimo di 50
litri l'anno. Per la Commissione, la celebre acquavite di
frutta, simile alla 'rakia' balcanica, anche se prodotta in
proprio solo per uso personale puo' avere un'esenzione dal
pagamento delle accise solo del 50%.(ANSA).
