#titolo Sea: Salvini (LN), Commissione Ue riveda sua decisione - Economia e lavoro - ANSA Europa
     (ANSA) - BRUXELLES, 18 MAR - La Commissione europea deve
rivedere la decisione con cui ha imposto la restituzione degli
aiuti di Stato ricevuti dalla Sea per non mettere a repentaglio
il futuro di 3000 lavoratori che ''non hanno alcuna
responsabilita''' delle scelte sbagliate fatte dalla societa'. E' quanto chiede l'europarlamentare e segretario della Lega
Lombarda Matteo Salvini in un'interrogazione rivolta alla
Commissione Ue.    Lo scorso 19 dicembre, ricorda Salvini, Bruxelles ha deciso
che la cessione di capitali, pari a circa  360 milioni di euro,
da parte di SEA, società che gestisce gli aeroporti di Linate e
Malpensa e la cui quota di maggioranza è in capo al Comune di
Milano, in favore della sua controllata SEA Handling,
responsabile dei servizi aeroportuali di terra, si configura
come un aiuto di Stato proibito dai trattati europei.    Ciò comporta l'obbligo per SEA Handling di restituire in
tempi brevissimi detti capitali. ''Ma dai bilanci risulta
evidente - osserva l'europarlamentare - come tale richiesta sia
inesaudibile e che, se la Commissione non dovesse rivedere la
propria decisione e il Tribunale dell'Unione Europea non
accoglierà il ricorso del Comune di Milano, l'esito della
vicenda non potrebbe che consistere nel fallimento di SEA
Handling e, di conseguenza, nella perdita del lavoro per i suoi 
quasi tremila dipendenti''.    ''Si tratta di una decisione che avrebbe delle conseguenze
pesantissime in termini di costi sociali'', afferma Salvini,
poiche''' rischia di mettere in ginocchio tremila lavoratori e
le loro famiglie. Senza entrare nel merito della questione sulla
liceità o meno dei trasferimenti di capitale da SEA a SEA
Handling" - continua - sarebbe ingiusto e irragionevole a
prescindere mandare sul lastrico migliaia di lavoratori che non
hanno alcuna responsabilità riguardo a eventuali scelte
sbagliate dei vertici delle due società coinvolte''.    ''Per evitare che a fare le spese di tutta questa faccenda
siano i dipendenti di SEA" - conclude l'europarlamentare - ho
presentato un'interrogazione alla Commissione Europea chiedendo
che essa riveda la propria decisione, o quantomeno proponga una
soluzione atta a tutelare i tremila lavoratori
coinvolti''.(ANSA).
