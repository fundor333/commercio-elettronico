#titolo Laura Puppato si candida, non 'contro' - Politica
Laura Puppato, ex sindaco e ora capogruppo Pd in Regione Veneto, si candida alle primarie del Pd. Lo annuncia lei stessa in una intervista a Repubblica nella quale chiarisce che non si tratta di una candidatura 'contro': "Né contro Bersani né contro Renzi. Per un'idea di futuro possibile. Per i nostri figli", per proporre "un'altra idea di mondo" visto che questo "é alla fine. Non c'é salute, non c'é lavoro, non ci sono diritti. Impera la corruzione, la convenienza privata, l'interesse. Un partito deve indicare un'altra rotta. Dire qual è il suo obiettivo, nominarlo anche a costo di scontentare qualcuno. Dare contentini a tutti è facile. Bisogna avere coraggio". E "se serve un'anima bella, ho deciso, io ci sono". 
 "Non posso vedere - dice - il mio partito dilaniarsi in una battaglia fratricida per le primarie, diventa una carneficina così, quante energie stiamo perdendo?". Invece c'é bisogno "dell'energia di Renzi e della competenza di Bersani" e che le forze "si mettano insieme non una contro l'altra". "Abbiamo tutti la stessa tessera no? E allora - aggiunge - possiamo provare a fare una proposta che si rivolga agli elettori e dica: questi siamo noi". 
 E basta con il dibattito 'generazionale': "Questa discussione sull'età è davvero curiosa, quand'é che abbiamo cominciato a credere che sia l'anagrafe a decidere se hai buone idee o buoni propositi? A me sembra un trucco per distogliere l'attenzione". 
 "La gente - prosegue - non è interessata alle battaglie di potere". E "i partiti, anche il nostro, soffrono di un eccesso di servilismo: i giovani sono scelti dai vecchi non per i loro meriti ma per la fedeltà. Rompiamo questo meccanismo". "Se non ci votano è perché non scegliamo", per questo serve un programma chiaro, e il suo è orientato all'economia verde, al risparmio energetico (con buona pace dell'Enel), a "zero metri quadri" di nuove costruzioni in favore di ristrutturazioni e restauri del "Paese più bello del mondo".  
