#titolo L'altra coppa contro aids e violenza/VIDEO - Visto da...
  dell'inviato Leonardo Nesti 
 (ANSA) - CITTA' DEL CAPO - In Sudafrica uccide piu' l'ignoranza che la fame. Nei giorni del campionato del mondo il paese dell'Arcobaleno si e' tirato a lucido e le sue sacche di disagio e poverta', cio' che rimane del regime dell'Apartheid che per decenni ha governato questo paese, tendono a rimanerne ai margini.    A Philippi, la baraccopoli piu' povera di Citta' del Capo, forse ancora piu' degradata di quelle piu' famose di Johannesburg, il Cesvi, ong italiana da anni impegnata qui come in altri paesi del mondo, ha da anni affondato le mani in uno dei problemi piu' gravi del Sudafrica, dove fame e sete non mietono vittime come in altri paesi dell'Africa sub-sahariana.  
Il problema qui, drammatico e contingente, e' l'Aids. A Philippi circa il 25% degli abitanti sono contagiati. Decine, forse centinaia di migliaia di persone hanno contratto l'hiv, perche' nella black township dove le strade non hanno un nome, nessuno sa esattamente quanta gente viva.    ''Qui l'Aids - ci spiega Maria Rosa Lorini, responsabile del progetto - e' un problema che si intreccia con la violenza domestica, con l'alcol, con la droga. Per questo, per affrontarlo, abbiamo costruito la 'Casa del sorriso' che e' stata la prima struttura in mattoni, non molti anni fa, di tutta la township''. Il campionato del mondo e lo sviluppo che ha portato al Sudafrica ha fatto cambiare un po' le cose anche qui.     
A Philippi sono arrivati un piccolo centro commerciale, alcune banche, altri servizi che prima non c'erano. E soprattutto lo slogan del governo di dare una casa ad ogni persona si sta lentamente trasformando in realta': in pochi mesi alcune zone della township sono state trasformate, via le baracche e al loro posto casette di una trentina di metri quadrati dove vivono in media 5-6 persone.    Il lavoro del Cesvi qui era nato come lotta e prevenzione all'Aids, un problema che per molti anni e' stato sottovalutato, quando non addirittura negato dalle autorita' pubbliche. Ma lavorando sul campo si e' capito che o il problema si affronta nel complesso o le cose difficilmente potranno cambiare.  
L'Aids, fra le baracche delle zone povere del Sudafrica, si diffonde soprattutto con la violenza sessuale, generalmente domestica, che viene alimentata dall'uso smodato che si fa, soprattutto nel fine settimana, dell'alcol e del tik, una droga sintetica a base di metanfetamina che a Citta' del Capo si puo' trovare, a prezzi stracciati, praticamente ovunque. Ma che ha degli effetti neurologici devastanti.     
Nella Casa del Sorriso vivono una decina di donne con i loro bambini. Sono sfuggite ai loro uomini che le violentavano e che le picchiavano. Molte di loro sono sieropositive e grazie ad una rete di protezione che si basa molto sulla comunita' (il Cesvi lavora con alcune delle donne leader di Philippi) possono trascorrere un periodo al sicuro per cominciare a cercare di ricostruirsi una vita.    ''Uno dei problemi principali - ha spiegato Maria Rosa Lorini - e' che nella Casa del Sorriso non riuscivamo a coinvolgere gli uomini. Cosi' abbiamo iniziato anche una serie di attivita' musicali, artistiche e sportive, in collaborazione anche con altre associazioni, che ci portano i giovani della township. E attraverso queste iniziative cerchiamo di intervenire sulla loro cultura, educandoli all'uso del profilattico, alla non violenza ed alla salute, con particolare riferimento all'abuso di alcol e droghe''.     
A Philippi, come pure nelle altre township di Citta' del Capo, tutto sta cambiando velocemente meno la cultura di chi vi abita. Ci vorranno forse un paio di generazioni, ma esperienze come quella del Cesvi aiutano i bambini ed i ragazzi a diventare adulti un po' migliori.  
