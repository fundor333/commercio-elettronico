#titolo Don Gallo: Pd-M5S, incomprensione no incompatibilita'  - Politica
"Tra Partito Democratico e Movimento 5 Stelle non c'é incompatibilità ma incomprensione, ci sono stati dispetti reciproci. Io conosco gli elettori del M5S, riconosco l'onestà di Grillo e la rabbia montante degli elettori che si è trasformata in partecipazione. Ma ora non ci si può chiudere, l'Italia diventa ingovernabile". Lo ha detto don Andrea Gallo a margine della messa celebrata questa mattina a Genova in ricordo di Hugo Chavez. "La mia proposta? Ho detto a Beppe: fate una tregua da sei mesi a un anno, dando il tempo al Paese di maturare e di tirare su la testa dopo 20 anni di inadempienze, corruzione, sprechi, decomposizione. Ci vuole un momento di grossa riflessione. Il mare è in tempesta ma se usiamo la bussola che è la costituzione...". 
 Secondo don Gallo per raggiungere un accordo di collaborazione è essenziale che "l'apparato e i notabili del Pd tacciano". Inoltre, ha aggiunto: "Non posso capire che un guru come Casaleggio voglia lasciare se c'é accordo con il Pd: come democratico mi sento male, non si può lanciare ricatti simili. Piuttosto perché non fanno un referendum via web tra gli elettori se andare al tavolo o meno? Non andarci a quel tavolo vuol dire giocare al massacro". Un ultimo messaggio a Grillo? "Affettivamente a lui ripeto: Beppe non fare lo stronzo"  
