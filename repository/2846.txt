#titolo Obama vince e imprenditore licenzia 22 dipendenti - Mondo
  NEW YORK - Obama vince le elezioni e un imprenditore licenzia 22 dipendenti. E' successo a Las Vegas, dove David - un uomo d'affari che ha chiesto di non rivelare il suo cognome - ha deciso di ridurre il personale da 114 a 92 lavoratori. Il motivo? Il secondo mandato ottenuto dal presidente Barack Obama.      
 "Le elezioni hanno conseguenze, e io alla fine devo sopravvivere - ha detto in un'intervista radiofonica riportata dalla tv Cbs - Non ho mai detto a chi lavora per me chi votare, perche' credo in un sistema libero, ma ora sono costretto a preoccuparmi per me e la mia famiglia". 
 David ha spiegato gia' un mese fa ai suoi dipendenti che se fosse stato rieletto Obama le tasse sarebbero aumentate, e probabilmente avrebbe dovuto ridurre i collaboratori per mantenere in vita l'azienda. Cosi' e' stato.  
 "Il Dow Jones e' calato di 314 punti in un giorno - ha affermato - Dobbiamo prepararci all'arrivo di uno tsunami, e chi pensa che questo risultato elettorale non avra' conseguenze, non deve far altro che aspettare".     Prima del voto diversi imprenditori - tra cui anche il magnate dei resort David Siegel e i ricchissimi fratelli Koch - avevano detto ai dipendenti che rischiavano il posto se avessero votato Obama, a causa della sua politica economica.  
