#titolo Ai nastri di partenza il Network europeo per l'emofilia - Speciali ed Eventi - Salute e Benessere
  Varsavia - E' ai nastri di partenza il network europeo per l'emofilia (Euhanet) che avra' l'obiettivo di mettere in rete i centri per l'emofilia a livello europeo per lavorare insieme e promuovere la cura di questa patologia. 
L'annuncio e' stato dato in occasione del congresso europeo sull'emofilia in corso a Varsavia. Primo punto nel programma del network e' la standardizzazione e certificazione dei centri di emofilia in Europa. Nei Paesi Ue sono oggi attivi 420 centri che presentano, pero', molte differenze per numero di pazienti trattati e servizi offerti. 
Una volta stabiliti gli standard comuni, hanno spiegato gli esperti, questi saranno pubblicati ed i centri potranno fare domanda per la certificazione. Una commissione di esperti, guidata dall'ematologo italiano Pier Mannuccio Mannucci, esaminera' quindi le domande ai fini della certificazione. 
Altri obiettivi del network saranno, anche, l'implementazione del sito web internazionale sull'emofilia ed il rafforzamento del sistema di monitoraggio sulle reazioni avverse alle terapie. 
Un progetto analogo ai fini della certificazione dei centri, ha sottolineato il presidente della Federazione delle associazioni di emofilici (Fedemo), Gabriele Calizzani, ''si sta portando avanti anche in Italia: nel nostro Paese sono 52 i centri per l'emofilia, ma non piu' di una decina - ha affermato Calizzani - sono in grado di rispondere a tutti i criteri di qualita', a partire dalla garanzia di prestazioni multispecialistiche per la cura globale del paziente. Da qui - ha concluso - la necessita' di standard comuni e della certificazione''.  
