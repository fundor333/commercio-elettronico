#titolo Regionali: ha votato il 74,6%, forte aumento - Elezioni 2013
ROMA - In questa tornata elettorale l'affluenza relativa alle regionali in Lombardia, Lazio e Molise si è distinta nettamente rispetto al dato archiviato sul fronte delle politiche, facendo registrare un forte incremento rispetto alle precedenti elezioni: 74,6% contro il precedente dato omologo, pari al 63,1.  
 L'incremento dunque è stato cospicuo, con ben 11,5 punti percentuali in più. La maggiore affluenza tra le tre Regioni se l'é aggiudicata la Lombardia, con un totale del 76,7%, 12 punti percentuali in più rispetto al precedente 64,63%; il Lazio ha invece raggiunto il 72% (contro un precedente del 60,9%), mentre il Molise ha archiviato un dato di affluenza del 61,6% (59,8%) In Lombardia l'affluenza maggiore nella regione è stata registrata da Brescia, con l'80,5% (rispetto al precedente 68%), seguita da Lodi (79,1%), Monza e Brianza (79%), Bergamo (78,6%) e Cremona (78,2 contro un precedente del 66,5%). In linea con le altre regioni anche l'incremento fatto segnare dall'affluenza nel Lazio, dove il dato complessivo è stato pari al 72%, 11,1 punti percentuali in più rispetto al dato precedente che si era fermato al 60,9. Nel Lazio la maggiore affluenza è stata registrata a Viterbo, con un 76,7% (in precedenza era stato del 70,3%), che distanzia di gran lunga i risultati complessivi delle altre cinque città della Regione. 
 Un po' distanziata troviamo Rieti, con il 73,5% di oggi (contro il 65,5% della tornata precedente), Latina (73,2% contro il 62,9). Al quarto posto in questa speciale graduatoria troviamo poi Roma: l'affluenza definitiva della Capitale è stata pari al 71,8%, quasi 13 punti percentuali in più rispetto al dato precedente che era pari al 59,1. Ultima Frosinone, dove la partecipazione degli elettori ha toccato il 69,7%, vale a dire 4,8 punti percentuali in più rispetto al 64,9 archiviato in precedenza. Valori decisamente più bassi quelli rilevati in questa due giorni di voto regionale in Molise. Il dato complessivo è stato pari al 61,6%, poco superiore rispetto al 59,8 precedente. Campobasso ha contribuito a tenere su il valore della regione, archiviando il 62,5%, 3,2 punti percentuali in più rispetto al 59,7. La partecipazione degli elettori al voto è stata decisamente minore a Isernia, dove la percentuale dell'affluenza é stata pari al 59,3%, tutto sommato stabile rispetto al precedente 59,9 della tornata precedente.  
