#titolo CO2 e' causa fine ultima era glaciale - Clima - Ambiente&Energia
  ROMA - L'anidride carbonica e' tra i fattori che hanno provocato l'innalzamento della temperatura in Antartide causando la fine dell'ultima era glaciale. A rivelarlo, con un articolo pubblicato su 'Science', un'equipe europea che comprende scienziati dell'Istituto per la dinamica dei processi ambientali del Consiglio nazionale delle ricerche (Idpa-Cnr) di Venezia. 
''Abbiamo analizzato - spiega Carlo Barbante, direttore dell'Idpa-Cnr e coautore del lavoro - cinque carote di ghiaccio prelevate in Antartide, le cui parti piu' antiche risalgono a 800.000 anni fa. A differenza di quanto ritenuto finora, abbiamo scoperto che circa 20.000 anni fa, al termine dell'ultima era glaciale, la temperatura antartica e la Co2 sono aumentate contemporaneamente. La sincronia provata con il nostro studio indica che l'anidride carbonica non solo ha giocato un ruolo essenziale nel riscaldamento del nostro pianeta, ma potrebbe essere stato un fattore scatenante''. 
Gli scienziati sono giunti a questa conclusione applicando una tecnica innovativa. ''Per ricostruire l'esatto scarto temporale tra innalzamento della temperatura e incremento del gas - prosegue Barbante -abbiamo analizzato per la prima volta gli isotopi di azoto contenuti nelle bolle d'aria racchiuse nel ghiaccio, constatando che i due fenomeni sono avvenuti in modo sincrono, entro un errore sperimentale di circa 200 anni''.   Un dato che conferma l'influenza della CO2 sul clima terrestre. 
''E che offre nuovi elementi per determinarne l'attuale incidenza. Abbiamo pero' bisogno di nuovi risultati e modelli climatici sperimentali per comprendere meglio il peso dei vari fattori sull'ultima deglaciazione'', conclude il direttore dell'Idap-Cnr.  
