#titolo INTERVISTA: Lo sconforto di Lele Mora - Politica
di Marisa Alagia 
 MILANO - Triste, amareggiato, rassegnato a questa nuova ondata di fango, dice, che rischia di distruggere, un'altra volta dopo lo scandalo di Vallettopoli, il suo impero costruito in 30 anni. ''Ho la massimo fiducia nella giustizia e attendo l'esito dell'inchiesta - ha detto oggi rispondendo ad alcune domande dell'ANSA - Ma vorrei ricordare che io vendo artisti, non puttane'.  
 Lele Mora, 56 anni, uno dei piu' noti talente scout italiani, e' coinvolto nella vicenda Ruby insieme al consigliere regionale Nicole Minetti e al direttore del Tg4, Emilio Fede. Ieri tutti e tre hanno ricevuto un'informazione di garanzia per aver violato in concorso alcune disposizioni della legge Merlin sulla prostituzione. Sarebbe stato proprio Mora a portare la ragazza marocchina, all'epoca dei fatti minorenne, a casa del premier ad Arcore. ''Nel merito dell'inchiesta ovviamente non entro, ma dico che sono state scritte un sacco di cose non vere - precisa il manager - Sono stato a diverse cene a casa di Berlusconi, sono state cene simpatiche e divertenti come ne faccio spesso a casa mia, anche con belle ragazze, ma non e' successo nulla, assolutamente nulla di quello che ho letto''. 
 ''Frequento le case del presidente Berlusconi, Villa San Martino, Villa Certosa dal 1986 e non e' mai visto nulla, ripeto nulla di particolare - aggiunge - Stimo molto Berlusconi e lo considero una grande persona e un grande imprenditore''. ''Accusarmi di induzione alla prostituzione, proprio io? - continua - Mai avuto a che fare con una cosa del genere, mi sento profondamente offeso''. ''Sono sicuro che finira' come per Vallettopoli da cui sono uscito prosciolto - aggiunge convinto - Anche questa volta emergera' che non esiste alcuno scandalo''. Un esordio da parrucchiere, la sua prima 'cliente' come agente e' stata verso la fine degli degli anni '70, la cantante Loredana Berte'. In un'intervista Mora aveva raccontato di farle da autista, lavarle la biancheria, e di disfarle la valigia.  
 Negli anni e' diventato uno dei piu' potenti manager della televisione. Per la sua agenzia sono passate la maggior parte dei personaggi dello spettacolo, starlette e aspiranti divi compresi. Nell'home page del sito ufficiale della Lele Mora Managment, attraverso uno specchio, si vedono scorrere i nomi e le immagini degli artisti di cui si e' occupato. Nell'elenco accanto a nomi come Christian de Sica o Emanuele Filiberto, compaiono anche quelli di Alessandra Sorcinelli, ascoltata ieri in questura, e di Barbara Guerra. Entrambe hanno partecipato a diverse cene nelle residente berlusconiane.  
