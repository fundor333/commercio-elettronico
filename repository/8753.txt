#titolo Festa in maschera, anche sugli sci - Idee - In Viaggio
  Carnevale tempo di divertimento, dolci, satira e perché no anche di una bella discesa sugli sci con tutta la famiglia. Sulle Alpi, ma non solo, ecco qualche località in cui abbinare festeggiamenti in maschera e sport sulla neve, senza dimenticare un po' di sano relax. Trento  e il  Monte Bondone  sono una delle destinazioni ideali: il Carnevale di Trento e quello della Valle dei Laghi sono famosi per le maschere e le manifestazioni coinvolgenti, mentre nei vicini impianti gli operatori propongono offerte e pacchetti ad hoc anche per le famiglie. A circa 15 chilometri da Trento si aprono i pendii del Monte Bondone, le piste da sci, lo snowpark e la piana delle Viote dove praticare sci nordico o passeggiare con le racchette da neve. Pacchetto completo sci, relax e castagnole anche sulle cime delle Pale di San Martino e del gruppo del Cimonega: dal 3 al 17 febbraio c'è il  Carnevale in Baita  di Sagron Mis (provincia di Trento). Si scia sulle  Dolomiti  in  Val Gardena  ma ci sono anche tanti eventi in maschera per divertirsi: il 7 febbraio ad esempio a Selva e Ortisei sfilano cortei in maschera mentre il paese di Santa Cristina per giovedì grasso organizza una pattinata su ghiaccio in maschera. Attesa la serata del "Carnival Ski Show" alla Pista Palmer di Ortisei il 7 febbraio con l'esibizione di maestri di sci e atleti. La sera dell'11 febbraio al Campo Frëina di Selva Gardena c'è la fiaccolata della Scuola Snowboard&Sci 2000. 
Il Carnevale è una cosa seria anche in  Valle d'Aosta , dove a ridosso delle più belle piste da sci sono in programma sfilate e balli. A  Breuil-Cervinia  ci sono i festeggiamenti il "Ritorno della Dama Bianca" e il Carnevale sugli sci (10 febbraio), ovvero una gara non competitiva in maschera per bimbi. Anche  Courmayeur  e  La Thuile  hanno in programma feste con sfilate in maschera per grandi e piccoli e spettacoli di giocolieri ed equilibristi. Sulla neve dei comprensori sciistici divertimento e adrenalina, senza dimenticare le offerte: dal 14 gennaio fino al 3 marzo c'è il Free Winter Shuttle-Ski, servizio gratuito che collega Aosta e Saint-Vincent con Breuil-Cervinia, MonterosaSki, La Thuile e Courmayeur. Nello stesso periodo si può approfittare anche del Free Winter Shuttle-Discovery, che collega gratis le stazioni di La Thuile, Gressoney-Saint-Jean e La Trinité, Champoluc, Breuil-Cervinia con il Forte di Bard, le Terme di Saint-Vincent e il Casino de la Vallée. Il mercoledì per le donne offerte speciali per sci e benessere. 
In  Friuli Venezia Giulia  il paese di  Muggia  festeggia quest'anno il suo sessantesimo carnevale, di influenza veneziana, con l'arrivo del Re Carnevale in piazza il giovedì grasso e il "Ballo della Verdura" in attesa della tradizionale sfilata in maschera della domenica. In regione c'è poi da divertirsi anche con le sfilate di  Sauris  e con le mascherate colorate in  Val Resia . Impianti moderni e 133 chilometri di piste sono la cornice ideale per chi ama gli sport sulla neve, dallo sci allo snowboard. Ai piedi dello Zoncolan chi punta pure al relax può dirigersi verso le terme di Arta. 
Chi ha intenzione di partecipare allo storico  Carnevale di  Ivrea , in Piemonte, e alla spettacolare battaglia delle arance (10 febbraio 2013), può anche raggiungere una delle vicine località sciistiche come quelle del comprensorio di  Gressoney-La-Trinité . 
Trascorrere Carnevale con gli sci ai piedi è possibile anche in tante località dell'Appennino. Ad esempio in  Toscana  sull' Amiata , nei borghi in cui si festeggia il "Carnevale Morto". Di giorno si può praticare qualche discesa, mentre la sera ci si rilassa davanti a un caminetto oppure in piazza si assiste alla 'morte' di Re Carnevale.  Viareggio  per antonomasia indica una delle celebrazioni del Carnevale più spettacolari d'Italia: quattro settimane di follia in compagnia dei famosi carri allegorici di cartapesta. All'orizzonte le vette imbiancate delle Alpi Apuane che chiamano a raccolta sciatori provetti e non.  
