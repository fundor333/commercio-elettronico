#titolo Ifaw, nuovi stop caccia leoni in Africa - Natura - Ambiente&Energia
 
            
            BRUXELLES - Nuovi divieti per la caccia dei leoni in arrivo in
Africa, per salvare le popolazioni in natura gia' decimate. La
notizia arriva dall'International Fund for Animal Welfare
(Ifaw), che in questi giorni si sta battendo perche il governo
statunitense inserisca i leoni africani nella lista delle specie
minacciate, per impedire l'import di tanti trofei di caccia. 
   ''Ogni anno - scrive Jeffrey Flocken dell'Ifaw sul suo blog -
gli Usa importano meta' di tutti leoni catturati e uccisi da
cacciatori di trofei sportivi. Dal momento che la popolazione di
leoni diminuisce, con circa 32mila esemplari rimasti in natura,
abbiamo la responsabilita' di proteggerli''. 
   Un mese fa lo Zambia ha deciso di correre ai ripari,
annunciando che specifiche licenze di caccia sarebbero state
sospese a causa di abusi che hanno minacciato le popolazioni di
animali. Il governo ha quindi preso misure per vietare la caccia
di leoni e leopardi, motivate dall'improvviso declino degli
ultimi anni. Anche il Botswana sembra deciso a prendere la
stessa strada e il divieto alla caccia sportiva in tutto il
Paese partira' a gennaio del 2014. Il Kenya invece si e' mosso
da tempo, stabilendo un divieto gia' dal lontano 1977. ''All'epoca la caccia di trofei - riferisce Flocken - venne
definita dal governo kenyota come una 'barbara eredita' del
colonialismo'''.
