#titolo Bruno Tabacci - Protagonisti
Bruno Tabacci è nato nel 1946 a Quistello, uno dei paesi del mantovano devastati dai terremoti dello scorso maggio. Laureato in Economia e Commercio all'Università di Parma, ha iniziato la sua carriera politica nella Dc e l'ha continuata coltivando l'idea di 'centro'. Negli anni Ottanta è stato direttore dell'ufficio studi del Ministero dell'Industria con Giovanni Marcora e poi della segreteria tecnica del Ministero del Tesoro con Giovanni Goria. 
 E' stato consigliere comunale in diversi paesi del mantovano, poi è stato eletto, sempre per la Dc, al consiglio regionale della Lombardia. Dal 1987 al 1989 è stato anche presidente della Regione. Nel 1992 è stato eletto deputato nelle liste della Democrazia Cristiana. Ha fatto parte del cda di Eni, Snam, Efibanca e nel 1999-2000 presidente dell'Autocisa. 
 In Parlamento è tornato nel 2001 come deputato eletto con la Casa delle Libertà. Ha aderito al gruppo dell'Udc ed è stato nominato presidente della commissione Attività produttive, mostrando posizioni anche critiche nei confronti del governo di centrodestra, ad esempio votando no alla devolution. Nel 2005 si è candidato al consiglio comunale di Milano ma con 1.232 preferenze non è stato eletto. Nel 2006 è stato riconfermato a Montecitorio con l'Udc. Nel 2008, insieme a Savino Pezzotta, ha dato vita alla 'Rosa Bianca' e poco dopo è stato rieletto deputato, iscrivendosi al gruppo dell'Udc che ha lasciato nel 2009 per fondare con Francesco Rutelli l'Api. Alle scorse elezioni comunali di Milano ha dato il suo appoggio al candidato di centrosinistra Giuliano Pisapia ed è diventato assessore al Bilancio della sua giunta.  
