#titolo Hybrid Air, da Citroen la soluzione ibrida ad aria compressa - Speciali - Motori
  GINEVRA - Dopo il filtro antiparticolato e il primo ibrido diesel, Citroen presenta al Salone di Ginevra l'inedita Hybrid Air, soluzione completamente ibrida che utilizza l'idraulica insieme all'aria compressa per lo stoccaggio dell'energia. Sfruttando una tecnologia che fa parte del DNA della Marca, la soluzione Hybrid Air - che e' stata sviluppata da PSA in collaborazione con Bosch - si potra' tradurre, una volta passata alla fase della industrializzazione e della commercializzazione, in prestazioni innovative, con un consumo inferiore a 3 litri ogni 100km senza far ricorso alla sezione elettrica ed alle batterie supplementari.    Montata a titolo sperimentale su un prototipo della nuova C3 - che verra' esposta nello stand Citroen al Palexpo' ginevrino - questa inedita tecnologia promette di far segnare consumi da record (2,9 litri ogni 100 km) e soprattutto emissioni di CO2 contenute in 69 g/km, cioe' una riduzione del 45% dei consumi e delle emissioni nella guida in ambito urbano rispetto ad una versione corrispondente con il solo motore termico corrispondente Vti 82 Cv. La tecnologia Hybrid Air, che non utilizza batterie supplementari, permettera' un posizionamento di prezzo interessante sui mercati europei e internazionali. Si fonda sull'abbinamento di una motorizzazione Puretech a benzina, di un sistema di stoccaggio dell'energia sotto forma di aria compressa, un insieme composto da due motopompe idrauliche e una trasmissione automatica, che utilizza un treno epicicloidale. Questa tecnologia funziona con qualunque condizione climatica o di guida, conservando la stessa efficienza. Potra' essere diffusa a livello europeo, ma anche sui mercati in cui e' presente la marca Citroen. Facilmente adattabile sulle autovetture o sui veicoli commerciali leggeri, Ã¨ particolarmente efficiente sui veicoli dei segmenti B e C.    L'insieme e' pilotato da una centralina che acquisisce le richieste del conducente per ottimizzare il dispendio di energia e prevede tre diverse modalita' di funzionamento: 'Air' con emissioni zero, 'termica' in cui interviene il solo motore termico e 'Combinata', che abbina l'erogazione del motore termico a quella dell'unita' ad aria compressa. L'allestimento dell'auto con la tecnologia Hybrid Air non influisce sull'abitabilita' e, in particolare, sulla capienza del bagagliaio. La scelta di un sistema essenzialmente meccanico semplifica le operazioni di manutenzione e facilita il riciclaggio al momento della rottamazione del veicolo.     Infine, la riduzione dei consumi di carburante e di emissioni di CO2 permessi dall'Hybrid Air migliora notevolmente il confort di guida, grazie al cambio automatico con treno epicicloidale, che funziona senza stacchi ed alle prestazioni migliorate, per l'apporto di coppia e di potenza supplementari, disponibili nella modalita' combinata. E' anche presente un sistema Stop&Start che utilizza un gruppo che funge da alternatore - motorino d'avviamento e che interviene con un funzionamento totalmente impercettibile da parte del guidatore e dei passeggeri.  
