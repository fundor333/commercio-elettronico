#titolo Tirrenia:viaggio piu' hotel a prezzi speciali in sud Sardegna - Crociere e Traghetti - Mare
  (ANSA) - CAGLIARI, 6 MAR - Pacchetti e offerte speciali viaggio-albergo per far risparmiare il turista che arriva in Sardegna. Gli sconti partono da oggi grazie all'accordo tra la nuova Tirrenia e gli operatori del sud Sardegna che hanno fatto rete tra di loro insieme ai comuni di Cagliari, Domus de Maria, Muravera, Pula e Villasimius. I porti coinvolti sono: in Sardegna, Cagliari, Porto Torres, Olbia, Arbatax, nella Penisola Genova, Civitavecchia, Napoli, Palermo. 
Le soluzioni economiche che prevedono il soggiorno piu' il costo della traversata si possono gia' prenotare e valgono da aprile fino ad ottobre 2013.  
 Tirrenia mette a disposizione della destinazione Sud Sardegna, per tutto il periodo, un totale di oltre 40.000 posti auto per una media di circa 170.000 passeggeri distribuiti nel periodo previsto.  
 ''La creazione di questi pacchetti - spiega la compagnia di navigazione - rendera' la vendita molto piu' veloce e immediata anche per il cliente finale che godra' di prezzi imbattibili, in particolare alla portata di giovani e famiglie che spesso viaggiano con auto o caravan al seguito''. 
Sono gia' state dismesse cinque vecchie navi Tirrenia sostituite con nuove moderne unita' come Amsicora, Bonaria e Dimonios. Totale rinnovamento anche per gli altri servizi di bordo: un nuovo catering con una proposta gastronomica ispirata alle tradizioni culinarie di Campania, Liguria, Sardegna e Sicilia. Il rinnovamento continua attraverso il restyling della flotta che coinvolge gli arredi, le nuove aree dedicate ai bambini, le tecnologie di bordo come Wi Fi e Tv satellitare, nuove cabine dedicate agli animali e ai loro padroni, dotate di pavimenti speciali e igienizzabili, confortevoli suites con salotto privato, poltrone reclinabili fino a 45 gradi. Previsti per i bambini, menu divertenti, playground e tante attivita'. 
Rinnovamento anche per altri servizi con l'avvio dell'intrattenimento musicale nei mesi estivi, boutique con i prodotti tipici delle isole oltre a tutti quegli articoli di necessita' per i viaggiatori, sale giochi attrezzate per i piu' piccoli, cinema e sale videogames. (ANSA).  
