#titolo Ungheria: si' a modifiche Costituzione, Europa preoccupata - Giustizia e diritti civili - ANSA Europa
     (ANSA) - BUDAPEST, 11 MAR - Il parlamento ungherese ha
approvato le modifiche costituzionali volute dal governo di
Viktor Orban. Con 265 si', 11 no e 33 astensioni sono passati le
modifiche ai 22 articoli che hanno provocato diversi richiami Ue
e proteste popolari contro le limitazioni delle liberta' civili
e dei poteri della Corte costituzionale. Prima del voto i
socialisti, e cioe' il maggiore gruppo di opposizione in
Parlamento, sono usciti dell'aula, protestando contro il fatto
che una mozione presentata per rinviare il voto finale non fosse
neppure stata ammessa al voto. Gli 11 'no' sono arrivati dai
verdi e dai democratici. Dal gruppo degli estremisti di Jobbik,
tre hanno votato a favore, uno contro, gli altri si sono
astenuti. Davanti al Parlamento di Budapest i manifestanti hanno
accolto con fischi la notizia del voto. Per stasera, un
manifestazione di protesta e' indetta sulla piazza davanti al
palazzo della presidenza della Repubblica. La polizia, prima ha
chiuso la piazza, poi ha consentito il raduno dei manifestanti. 
   Dura la reazione delle istituzioni europee. Gli emendamenti
alla Costituzione ungherese approvati oggi ''destano
preoccupazione per il rispetto dello Stato di diritto, delle
leggi Ue e degli standard del Consiglio d'Europa'', hanno
sottolineato in una dichiarazione congiunta il presidente della
Commissione europea, Jose' Barroso, e il segretario generale del
Consiglio d'Europa, Thorbjorn Jagland. Le due istituzioni - si
legge in una nota - condurranno un dettagliato esame degli
emendamenti approvati oggi. Anche se sarebbe stato opportuno che
questo potesse essere fatto prima del voto da parte del
Parlamento ungherese. ''Ci attendiamo che le autorita&#8217; ungheresi
si impegnino a collaborare con le istituzioni europee al fine di
discutere le preoccupazioni che gli emendamenti suscitano per
quanto attiene alla loro compatibilita&#8217; con i principi e le
leggi europee'', hanno osservato Barroso e Jagland. (ANSA)
           
