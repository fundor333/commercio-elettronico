#titolo La chimica nella vita quotidiana - Libri - Scienza&Tecnica
  La chimica è tutta intorno a noi: nella bibita gassata che beviamo, nel televisore a cristalli liquidi che guardiamo, nel fuoco che accendiamo, nei capelli che lisciamo. Per scoprirlo basta osservare il mondo con gli occhi di un chimico come Gianni Fochi della Scuola Normale Superiore di Pisa, che nel libro ''La chimica fa bene'' (Giunti Editore, 192 pagine, 14,00 euro) cerca di avvicinare il grande pubblico a questa scienza spesso guardata con sospetto e diffidenza. 
''Fin da quando l'uomo ha imparato a controllare e usare quell'insieme di reazioni chimiche che chiamiamo fuoco, nell'avanzata della tecnologia la chimica s'e' trovata praticamente un po' dappertutto'', ricorda Fochi. Gli esempi snocciolati nel volume sono molti e alla portata di tutti: dalle bibite gassate agli occhiali fotocromatici che cambiano colore con la luce, dal sale per sciogliere la neve sulle strade ai capelli che si arricciano per l'umidità.  
Con tono colloquiale e rigore scientifico, Gianni Fochi si rivolge direttamente al lettore per spiegare i mille volti della chimica, perchè ''subirla senza comprenderla è la condizione peggiore che possa toccarvi''. 
Un'attenzione particolare viene riservata ai lettori più giovani, a quei ragazzi che al termine della scuola superiore devono scegliere il percorso universitario con un occhio alla professione futura: forte della sua esperienza di docente, Fochi li invita a riflettere seriamente sulla possibilità di lavorare un giorno come chimici, non facendosi ipnotizzare dalla pubblicità che a volte gli atenei diffondono per attirare il maggior numero di studenti possibile. 
Il libro affronta poi argomenti spinosi e spesso dibattuti, come la sicurezza delle industrie chimiche e il confronto con l'emergente mondo del 'bio', nel tentativo di smascherare falsi miti e pregiudizi che spesso accompagnano la chimica.  
