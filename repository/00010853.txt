#titolo Trasporti: traghetti Toremar, tariffe agevolate residenti  - Crociere e Traghetti - Mare
   (ANSA) - LIVORNO, 14 FEB - Nuove tariffe agevolate dei traghetti  Toremar  per l'Elba riservate a elbani e residenti a Piombino (Livorno) e in Val di Cornia. Le tariffe sono state presentate oggi in Comune a Piombino. Toremar garantirà per tutto l'anno la possibilità di viaggiare con tariffe residenti a tutti gli elbani di nascita, anche con una nuova residenza, e a tutti i residenti di Piombino e della Val di Cornia. 
 "Dopo l'intesa con la Regione riguardante il mantenimento di tariffe invariate per i residenti dell'Elba - ha spiegato Stelio Montomoli, presidente della compagnia - Toremar è ora in grado di estendere questa agevolazione anche ai nativi dell'isola, come è avvenuto per Moby a partire dal 2006. Riteniamo importante il riconoscimento di queste agevolazioni anche ai nativi elbani, ovunque risiedano, oltre che ai residenti nei Comuni di Piombino e della Val di Cornia". Le facilitazioni saranno valide sulle tratte operate da Toremar da e per l'Isola d'Elba. "Una decisione motivata per valorizzare il legame di un tessuto sociale comune al territorio - ha tenuto a sottolineare Achille Onorato, ad di Toremar - lo slogan che abbiamo coniato un ponte per l'Elba e le significative tariffe promozionali di Toremar e Moby anche fuori stagione, consentiranno di ampliare il flusso di viaggiatori da e per l'Elba".(ANSA).  
