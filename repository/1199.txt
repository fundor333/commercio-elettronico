#titolo Infini.To, seduti in poltrona alla scoperta di mondi lontani - Dossier - Scienza&Tecnica
  Camminare nell'universo e parlare dell'esistenza ''di mondi lontanissimi, di civilta' sepolte, di continenti alla deriva'', per dirla come Franco Battiato, rimanendo pero' comodamente seduti in poltrona. Un giro sulla luna, quattro passi dalle parti di Saturno e poi via, verso un'altra galassia alla ricerca di mondi inesplorati e, chissa', di qualche forma di vita o addirittura di civilta' che ci sono ancora sconosciute. Sempre sperando di non essere inghiottiti da qualche buco nero. L'immaginazione si ferma in cima a una collina alle porte di Torino, dove e' situato Infini.To, il primo parco astronomico italiano. Qui si trova il planetario, un simulatore del cielo, dove cio' che si vede non e' reale ma ricostruito. La struttura, completamente rinnovata, dal 17 marzo riapre al pubblico per la gioia di appassionati di stelle, pianeti e altri corpi celesti. 
Per l’inaugurazione e' stato allestito un nuovo spettacolo, 'Le stelle di Atlantide', che racconta, con l'occhio dell'astronomo, il perche' sia verosimile che la civilta' mediterranea inghiottita dal mare oltre 3.000 anni fa sia realmente esistita. La proiezione affianchera' le cinque esistenti, che saranno visibili con il nuovo sistema Digistar 5, ancora piu' potente del precedente Digistar 3, andato in pensione dopo oltre cinque anni di onorato servizio. 
Quello che si trova all'interno di Infini.To e' un sistema di proiezione che utilizza grafica digitale computerizzata all’avanguardia. Senza muoversi dalla poltrona si puo' osservare il cielo a una certa ora in un determinato luogo, oppure si puo' compiere un vero e proprio viaggio alla scoperta dei piu' affascinanti oggetti che popolano l'universo. E' costituito da due componenti fondamentali: un sistema di proiezione (ottico-meccanico o digitale), predisposto per rappresentare il cielo e i moti celesti, e uno schermo semisferico. 
Prodotto dalla ditta americana Evans & Sutherland, e installato nelle scorse settimane, il Digistar 5 e' il sistema digitale fulldome (ossia con possibilita' di visione sull'intera cupola del planetario) piu' avanzato al mondo. Con 10 computer gestisce la proiezione e l'audio fornendo la possibilita' di viaggi spaziali sempre piu' realistici, in particolare per la nitidezza delle immagini e del cielo notturno. Inoltre, impiega una tecnologia altamente flessibile che consente di personalizzare in tempo reale gli spettacoli astronomici adattandoli a diverse tipologie di pubblico. 
''Grazie alla nuova tecnologia - afferma Attilio Ferrari, presidente di Infini.to - sara' possibile scoprire nuovi mondi, sorvolare pianeti osservando da vicino spettacolari dettagli 3D del terreno, seguire satelliti e sonde spaziali a spasso per il cosmo e ammirare un cielo notturno sempre più realistico''. Sembrera' ancora piu' vero avvicinarsi al Sole, osservando da vicino spettacolari dettagli tridimensionali, e anche viaggiare all’indietro nel tempo, fino al Big-Bang, o nel futuro, per conoscere gli scenari che ci riserva il destino. 
Il programma del planetario e' differente nei diversi periodi dell'anno e i suoi spettacoli vengono regolarmente rinnovati attraverso la collaborazione con i principali planetari internazionali. La maggior parte e' interamente prodotta per le scuole o per il pubblico dallo staff di Infini.To che ha gia' vinto due premi Dug Award, conferiti dall'organizzazione che riunisce i planetari digitali di tutto il mondo: nel 2009 (categoria esordienti) con 'Una lanterna magica per il planetario', creato in collaborazione con il Museo Nazionale del Cinema di Torino, e nel 2010 (categoria senior) con 'Zoo in cielo' e 'Visioni del cielo'. 
Oltre al planetario, Infini.to comprende il Museo dell'astronomia e dello spazio, l'unico in Italia interamente dedicato all'astrofisica e alla cosmologia, e lo storico Osservatorio astronomico, con i suoi quattro telescopi per l'osservazione del cielo e un prezioso patrimonio di strumenti antichi. L'appuntamento, dunque, e' sul prossimo pianeta.  
