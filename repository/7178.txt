#titolo PSA Peugeot Citroen riduce da sei a quattro membri il board - Industria e Mercato - Motori
       ROMA  - PSA Peugeot Citroen ha annunciato, dal 2 aprile, la riduzione da sei a quattro membri del proprio board, per incrementare efficacemente attraverso un consiglio di amministrazione piu' snello la strategia di ristrutturazione del Gruppo. Lasciano il board Frederic Saint Geours, 62 anni, gia' responsabile dei brand e Guillaume Faury che era incaricato del settore R&S. Restano nel consiglio di amministrazione di PSA Peugeot Citroen, oltre al CEO Philippe Varin, il capo della finanza Jean-Baptiste de Chatillon, il responsabile dell'area Asia Gregoire Olivier e il responsabile dei programmi Jean-Christophe Quemard.     Secondo Automotive News Europe, il CEO Varin, per portare a compimento il programma di ristrutturazione, ha anche assegnato ulteriori responsabilita' ai tre membri del board rimasti in carica. Jean-Baptiste de Chatillon dovra' riportare al profitto le attivita' di PSA Peugeot Citroen in America latina. Gregoire Olivier dovra' operare per la crescita in Russia e dovra' espandere le operazioni al di fuori dell'Europa e dell'America Latina. Infine Christophe Quemard avra' il compito di abbassare i costi di produzione e sovraintendera' anche lo sviluppo della cooperazione con General Motors.     I manager a capo dei due brand Peugeot e Citroen che, in precedenza, rispondevano a Saint Geours, avranno ora responsabilita' diretta delle vendite e riferiranno a Varin. Lo stesso Saint Geours - comunica il Gruppo francese - restera' in Azienda come 'consigliere speciale' del CEO Varin, mentre Faury, riferisce Automotive News Europe, lascia PSA per diventare CEO della divisione Eurocopter del Gruppo Eads.  
