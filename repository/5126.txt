#titolo Da Morosini a Bovolenta, tragedie su campi gara - Photostory Sport
di Francesco Gerace 
  Molte tragedie sui campi di gara e scomparsa di alcuni grandi campioni del passato, il 2012 dello sport è stato anche questo. 
 La vicenda che più ha colpito è sicuramente quella del giocatore del Livorno  Piermario Morosini  che il 14 aprile, durante Pescara-Livorno di serie B ha avuto un colpo al cuore, ed è morto in campo. Una tragedia amplificata dalla diretta tv, un intero stadio in lacrime e sotto shock. Morosini ha avuto una sorte analoga a quella toccata tre settimane prima a  Vigor Bovolenta , 37enne ex gloria della nazionale di volley, spirato improvvisamente in pedana a Macerata durante un match di B2. 
 L'anno si era aperto in verità malissimo: a capodanno, un incidente mortale aveva falciato la vita del centauro argentino  J orge Martinez Boero  alla prima tappa della Dakar. 
 Il 19 gennaio, dopo una brutta caduta, è morta la 29enne campionessa canadese di freestyle  Sarah Burke . 
 Il 25 febbraio in Australia un incidente è costato la vita al 17enne  Oscar Mcintyre  impegnato nella prima sessione di prove del Superstock 600 di moto. Il giovanissimo Oscar era considerato una promessa del motociclismo mondiale. 
 In Kenya un pazzesco scontro di gioco con un'avversaria ha segnato la fine della povera  Aberdeen Shikoyi , capitana della nazionale di calcio femminile.Ma al peggio non c'è fine, e ancora ci si interroga su come sia potuto accadere che il 3 dicembre scorso ad Amsterdam un povero guardalinee sia stato picchiato mortalmente da un gruppo di quindicenni, dopo un'amichevole fra squadre giovanili. Per non dire dei 73 morti di Port Said in Egitto, provocati dagli scontri fra tifosi dopo una partita di calcio. 
 Il 2012 ha detto addio ad alcuni grandi miti dello sport: al 93/enne  Edoardo Mangiarotti , 13 medaglie olimpiche nella scherma, di cui 6 d'oro, mai nessuno in Italia come lui; e al 91enne ciclista  Fiorenzo Magni , detto il 'leone delle Fiandre', terzo incomodo nei duelli fra Coppi e Bartali. 
 Addio anche a  Giorgio Chinaglia , leggendario attaccante della Lazio, famoso per i suoi eccessi e la sua esuberanza, morto a 65 anni di malattia. E come non ricordare il pugile  Teofilo Stevenson , gigante cubano vincitore di tre ori olimpici e tre mondiali, che per motivi politici rifiutò di passare al professionismo rimettendoci 5 milioni di dollari, vittima di un infarto a 60 anni. 
 Se n'è andato anche il 73enne tedesco  Helmut Haller , noto agli appassionati di calcio italiani; vinse uno scudetto col Bologna e due con la Juve, partecipò a ben tre mondiali con la sua nazionale. Il calcio nel 2012 si è perso altre figure del passato, magari non campioni, ma onesti interpreti del gioco più bello del mondo, che hanno lasciato bei ricordi nei tifosi: l'ex nazionale polacco  Woldzimierz Smolarek , che incrociò l'Italia ai mondiali di Spagna 82;  Francesco Mancin i, ex portiere del Foggia dei miracoli di Zeman, morto improvvisamente a 44 anni;  Carlo Petrini  ex attaccante di Roma, Milan e Torino;  Aldo Maldera , ex di Milan, Juventus e Fiorentina;  Rino Ferrario  gloria della Juve e della nazionale negli anni 50;  Mario Ardizzon , ex di Roma e Bologna;  Stefano Angeleri,  bandiera dell'Atalanta. 
 Resta ancora un mistero invece la morte del nuotatore norvegese  Dale Oen , 26 anni, campione del mondo e argento olimpico nei 100 rana, trovato senza vita il 30 aprile in Arizona, dove si trovava per allenarsi. Il 3 giugno la tragedia tocca il nazionale di pallamano  Alessio Bisori , 24 anni, forse suicida, finito sotto un treno a Bologna. A dicembre il 29enne basco  Inaki Lejarreta , campione del mondo juniores di bike, è travolto e ucciso da un automobilista. 
 In Sudafrica ha chiuso i suoi giorni vittima di una sparatoria l'ex pugile  Corrie Sanders , campione del mondo dei massimi Wbo nel 2003. Sorte analoga per il portoricano  Hector 'Macho' Camacho , più volte campione del mondo, ucciso in un conflitto a fuoco. Morto forse per droga, anche un altro ex pugile:  Johnny Tapia,  5 volte campione del mondo in 3 diverse categorie. 
 Nel 2012 infine se ne sono andati anche personaggi il cui nome è legato allo sport italiano:  Arrigo Gattai , per anni alla guida del Coni e della federazione sport invernali;  Mino Baracchi  promotore storico del Trofeo Baracchi di ciclismo;  Marcello Faina , direttore del dipartimento scienza dello sport al Coni;  Lamberto Mazza , ex presidente dell'Udinese che portò Zico in Italia.  
