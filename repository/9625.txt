#titolo Banche: Commissione, possibile intesa a Ecofin su bonus - Altre news - ANSA Europa
     (ANSA) - BRUXELLES, 4 MAR - Per la Commissione Ue ''ci sono
gli elementi'' per arrivare a un accordo definitivo sull'intesa
preliminare su Basilea 3 - che include il tetto ai bonus dei
manager - raggiunta dai negoziatori delle istituzioni Ue la
scorsa settimana. Cosi' il portavoce del commissario Ue al
mercato interno Michel Barnier secondo cui 'spetta ora
all'Ecofin di domani vedere come si posiziona di fronte a un
accordo''.Londra resta fortemente contraria alle nuove norme che
limitano la remunerazione dei manager, promettendo battaglia.  
   Secondo l'esecutivo comunitario, nei negoziati tra
Parlamento, Commissione e Consiglio Ue di mercoledi' scorso
''l'intesa raggiunta sui bonus e' buona'', cosi' come ''buoni''
sono i compromessi trovati sulle altre questioni che erano
rimaste aperte del pacchetto sul rafforzamento dei requisiti
patrimoniali delle banche, tra cui le dimensioni dei cuscinetti
di capitale 'anti-rischio' e la trasparenza dei conti. Ma
l'intesa politica preliminare su Basilea 3 trovata nel trilogo
tra le istituzioni europee deve ora passare al vaglio dei
ministri delle finanze dei 27 nella riunione di domani. 
   L'ok non necessita dell'unanimita' ma basta la maggioranza
qualificata: oltre alla Gran Bretagna contraria al tetto sui
bonus in quanto considerato dannoso per la City, pero', hanno
gia' dato segno di scontento Svezia e Repubblica ceca. E Londra
potrebbe portare dalla sua anche altri paesi, come Malta e
Cipro. E potrebbe anche chiedere di applicare il cosiddetto
'compromesso di Lussemburgo', una sorta di 'accordo tra
gentiluomini' secondo cui, quando un accordo Ue tocca gli
interessi vitali nazionali di un paese, questo puo' essere
rinviato per una durata temporale ragionevole sino a che non
venga trovato un compromesso che accontenti tutti. Eventualita'
su cui Bruxelles rifiuta di ''fare speculazioni''.
