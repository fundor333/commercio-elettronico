#titolo MACROREGIONE: IORIO, DOPO BALTICO E DANUBIO ORA EUROPA SUD - Cooperazione Internazionale
     (ANSA) - CAMPOBASSO, 19 DIC - ''La decisione del Consiglio
europeo rappresenta il compimento di un percorso complesso e
articolato che ci ha portato, dal 2004, a seguire una serie di
tappe per raggiungere un risultato strategico per il futuro del
bacino adriatico dell'Europa mediterranea e per gli interessi
reali dell'Italia e del Molise''. Cosi' il presidente
dell'Euroregione Adriatica e presidente della Regione Molise,
Michele Iorio, commenta la decisione del Consiglio europeo di
dare mandato alla Commissione di sviluppare una specifica
strategia, nel 2014, per la Macroregione Adriatico-Ionica. 
   ''Si crea di fatto - aggiunge Iorio - la terza Macroregione
d'Europa, dopo il Baltico e il Danubio, e la prima nell'Europa
del sud'' e si sposta ''in modo ufficiale l'attenzione dell'Ue,
per troppo tempo rivolta all'Europa centrale e del nord, per
nuove politiche e strategie che guardano al Mediterraneo e alle
sue prospettive di sviluppo, in un contesto europeo e
intercontinentale''.    Per quanto riguarda il Molise, sottolinea il governatore,
''la nostra autonomia, capace di tutelare e promuovere la nostra
identita', potra' trovare il suo giusto spazio di intervento
solo in politiche di cooperazione con altre Regioni, a livello
sia nazionale sia europeo. La Macroregione Adriatico-Ionica
rappresenta, quindi, un elemento strategico per costruire il
Molise del domani, capace di interloquire con piu' soggetti,
attivando visioni di crescita confacenti alle proprie
peculiarita' territoriali e sostenibili dal punto di vista
economico-finanziario, oltre che ambientale e paesaggistico''. (ANSA).
