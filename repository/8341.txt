#titolo Etichette intelligenti - Tecnologie - Scienza&Tecnica
  Etichette intelligenti, capaci di raccogliere dall'ambiente l'energia con cui alimentarsi e di individuare con una grandissima precisione la posizione dell'oggetto o della persona cui sono legate. Nasceranno grazie al progetto Greta (Green Tags), coordinato dall'università di Bologna e finanziato con oltre un milione di euro dal ministero per l'Istruzione, l'università e la ricerca. 
Le applicazioni delle super-etichette interessano diversi campi: dalla logistica (potranno essere usate per tracciare le merci lungo le catene produttive o della distribuzione), alla sicurezza (per localizzare e controllare i movimenti delle persone autorizzate al transito in determinate aree). Passando per l'energia (col monitoraggio dei parametri ambientali), ma anche per i consumi e la salute (per la supervisione di pazienti, medici e paramedici, farmaci). 
Non a caso il loro potenziale economico è elevatissimo. ''Il mercato dei soli sistemi di localizzazione ammonterà a più di 4 miliardi di dollari nel 2022'', hanno stimato Marco Chiani e Davide Dardari, docenti di Telecomunicazioni al dipartimento di Ingegneria dell'energia elettrica e dell'informazione 'G.Marconi', del Campus di Cesena, dove viene avviato il progetto. 
Con le etichette intelligenti si potranno realizzare, per esempio, cerotti poco invasivi per controllare i parametri biometrici dei pazienti. Ma serviranno anche a controllare se un cibo che va conservato al fresco è uscito dalla catena del freddo. I progettisti già le sognano utilizzate nelle fabbriche del futuro, per tracciare i beni nel processo produttivo.    Al progetto partecipano gruppi di ricerca delle università italiane dell'Aquila, Ferrara, Pavia e Perugia, acanto al Massachusetts Institute of Technology (Mit) di Boston, l'Istituto di tecnologia Kth di Stoccolma, il Centro tecnologico delle comunicazioni (Cttc) di Barcellona.    Il progetto, nel quale sono coinvolticirca 30 ricercatori italiani, ha una durata triennale, ma i prototipi potrebbero vedere la luce anche prima del 2016. Le etichette saranno realizzate stampando i circuiti elettronici su materiali eco-compatibili riciclabili come carta o polietilene. Dovranno essere energeticamente autonome, quindi senza batterie, grazie a quelli che vengono chiamati sistemi di 'harvesting energetico', che permettono di catturare e salvare l'energia disponibile nell'ambiente. 
''In ogni punto dello spazio - ha spiegato Chiani - c'è energia, elettromagnetica o da movimento. Una forma di energia dispersa che può essere raccolta e trasformata in elettrica, ed essere utilizzata per alimentare piccoli circuiti''. L'obiettivo è fabbricare etichette che costino frazioni di euro per prodotti o funzioni di basso prezzo, fino ad arrivare a quelle più care, anche alcune decine di euro, per quelle chiamate ad assolvere funzioni più complesse, come il tracciamento delle persone.  
