#titolo Renzi: 'Errore eliminare o circoscrivere primarie' - Politica
Le primarie "sono un'occasione straordinaria e strepitosa. Qualcuno vorrebbe eliminarle, altri circoscriverle: che errore!". Lo dice Matteo Renzi nella sua enews settimanale. Per tutti questi motivi chiede al popolo delle enews aiuto, disponibilità e impegno: "non lasciate la politica ai politicanti. Mettetevi in gioco anche voi". 
 "Abbiamo deciso di lanciare il cuore oltre l'ostacolo, provando a riempire di contenuti, idee e partecipazione il percorso delle primarie del centrosinistra. Lo facciamo sapendo che è molto rischioso correre controvento, con quasi tutti i leader del nostro schieramento che fanno a gara ogni giorno, a chi fa la dichiarazione più cattiva, più dura, più ostile", aggiunge il sindaco di Firenze. 
 "Se Berlusconi dovesse candidarsi, come candidato del centrosinistra sarei l'uomo più felice del mondo. Sarebbe plastica la divisione tra due modelli, due idee, due generazioni, due storie diametralmente opposte. A me piace l'idea di poter intercettare i voti del centrodestra in caduta libera", afferma Renzi, ospite di 'Otto e mezzo' su La7. 
 BERSANI: 'TORNA BERLUSCONI?TEMO CI RITROVEREMO QUELLO SCENARIO' -  "Purtroppo temo che ci ritroveremo di nuovo di fronte a quello scenario": così il leader del Pd Pier Luigi Bersani a Ballarò sull'ipotesi di un ritorno di Berlusconi in campo.  
