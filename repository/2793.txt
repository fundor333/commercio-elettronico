#titolo Il satellite dell'acqua smaschera inquinamento radio e tv - Terra e Poli - Scienza&Tecnica
  All'inizio avrebbe dovuto raccogliere solo dati sulla circolazione delle correnti oceaniche e su come queste influenzano il clima globale, ma il satellite europeo Smos è andato oltre le promesse ed ha sorpreso tutti.  
Ha dimostrato infatti di poter essere utilizzato anche per combattere l'inquinamento elettromagnetico di radio e tv - anche in Italia - e di misurare l'altezza degli alberi. I risultati della missione Smos (Soil Moisture and Ocean Salinity satellite), dell'Agenzia Spaziale Europea (Esa) sono stati presentati a Madrid, nel Centro dell'Esa per lo Spazio e all'Astronomia (Esac). 
Lanciato nel novembre 2009, il satellite Smos ha concluso i tre anni programmati della sua vita operativa, ma "abbiamo la capacità di andare oltre e forse estenderemo la missione di altri due anni", ha detto il direttore dei programmi per l'osservazione della Terra dell'Esa, Volker Liebig.  
Ideato per migliorare le conoscenze relative al ciclo dell'acqua, Smos ha superato le aspettative: "avevamo alcuni obiettivi, ma grazie alla creatività degli scienziati sono nate nuove applicazioni", ha aggiunto Liebig. Le sorprese riguardano, per esempio, le emissioni elettromagnetiche dei ripetitori radio e tv. Queste rappresentano teoricamente un disturbo per il satellite, ma si sono rivelate un elemento di studio. "L'antenna di Smos - ha spiegato la responsabile della missione, Susane Mecklenburg - rileva i sistemi che emettono onde radio, come radar o ripetitori radio o tv. I dati hanno permesso di verificare un gran numero di fonti non sintonizzate correttamente". I cieli italiani sono stati così in pochi anni 'ripuliti' in maniera estesa, considerando che finora non era possibile avere una mappa completa dell'inquinamento elettromagnetico generato da fonti radio. 
La lotta alle fonti radio 'selvagge' è solo una delle numerose applicazioni sorte sulla base dei dati di Smos, i cui "occhi" sono calibrati per studiare l'acqua, in ogni forma essa si trovi, come nessuno strumento ha mai fatto. Sfruttando questa sua capacità, e integrandone le informazioni raccolte anche con i dati di altri satelliti, i ricercatori hanno messo in moto la 'fantasia' e trovato centinaia di modi nuovi di utilizzare il satellite.  
Hanno partecipato anche gruppi di ricerca italiani, come quello coordinato da Paolo Ferrazzoli, dell'università di Roma Tor Vergata, che ha scoperto come misurare lo spessore delle coperture vegetali, distinguendo un bosco da un prato e quantificando il volume della biomassa. Ricercatori italiani hanno infine contribuito a tarare correttamente gli strumenti del satellite grazie ad uno studio condotto in Antartide, presso la base italo-francese Concordia,.  
