#titolo Settimane bianche low cost in Valsugana - In Viaggio
  (di Ida Bini)
     A un’ora d’automobile da Trento, al confine delle province di Vicenza e Belluno, si scia in Valsugana, sulle dolomitiche piste della catena del Lagorai, immersi in un fiabesco paesaggio di neve e baite che non conosce folla né mondanità. Due sono le stazioni sciistiche della Valle, Funivie Lagorai e Panarotta 2002, dove è possibile praticare ogni tipo di sport invernale - dallo snowboard alle ciaspolate, dall’iceclimbing allo sci alpino – a prezzi davvero invitanti per settimane bianche low cost.

 Qui, infatti, fino al 29 marzo per 5 notti con colazione e skipass si spendono da 99 a 129 euro a persona.   A Passo Brocon, a 1.615 metri d’altezza, si trova Funivie Lagorai, piccola area sciistica particolarmente adatta alle famiglie con 15 piste di varia difficoltà, dove la neve è sempre garantita per la presenza di impianti di innevamento artificiale. Tra i tracciati più  spettacolari due sono illuminati anche la sera per le gare o semplicemente per le discese in notturna del mercoledì e del venerdì, dalle 19.30 alle 22.30.  A una trentina di chilometri da qui c’è l’altra stazione sciistica della Valsugana, Panarotta 2002: anch’essa piccola, è un vero paradiso per chi pratica lo snowboard e altri sport adrenalinici come l’iceclimbing, cioè la scalata sulle pareti ghiacciate, o lo scialpinismo. Qui, infatti, sorge la più grande area dedicata allo snowboard del Trentino con tre rail line, due flat e un tapis roulant di 190 metri per tutti gli appassionati della tavola.

 Anche chi non scia ha a disposizione magnifici sentieri per passeggiate con le ciaspole, persino di sera, piste dove pattinare sul ghiaccio e, per i più audaci, la possibilità di prendere lezioni di guida sicura sul ghiaccio. I piccoli sciatori, infine, possono divertirsi tranquillamente a Skilandia, un parco divertimenti con giochi di neve e piste per slittini e gommoni, con servizio di babysitting.  Proprio in Valsugana, inoltre, è possibile vivere un’esperienza artistica inedita: Arte Sella (www.artesella.it) è un evento d’arte contemporanea con numerose installazioni realizzate con rami, sassi e foglie da artisti internazionali. Le opere sono inserite perfettamente nel paesaggio dolomitico e alcune sono di grandi dimensioni come la “Cattedrale vegetale” da visitare anche a piedi dopo una splendida passeggiata nella neve con le ciaspole.   Per organizzare la settimana bianca: www.visitvalsugana.it 
    
