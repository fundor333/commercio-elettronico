#titolo Croce Rossa, potenziare rete centri antiviolenza  - Cronaca
ROMA - La realtà "costringe" a celebrare la Giornata internazionale della donna come occasione per mantenere alta l'attenzione sul dramma della violenza contro le donne, "una piaga sociale tragica e spesso silenziosa che non accenna a diminuire, come dimostrano i 127 casi di femminicidio in Italia nel 2012": è quanto afferma il presidente nazionale della Croce Rossa Italiana, Francesco Rocca, insieme al direttore generale Patrizia Ravaioli e alle vicepresidenti Maria Teresa Letta e Anna Maria Colombani, alla vigilia dell'8 marzo. "Per portare avanti quella che è una vera e propria battaglia di civiltà è importante continuare a lavorare sulla strada della sensibilizzazione - continuano - ma a livello territoriale è indispensabile incrementare le reti sociali di sostegno alle vittime. La Cri ha attivato in tutta Italia una rete di strutture antiviolenza dove le vittime di soprusi o di discriminazioni possano denunciare gli abusi o semplicemente trovare ospitalità".  
 A Padova è attivo il progetto 'Donne al Centro', che offre la possibilità di usufruire di una casa di seconda accoglienza per le donne vittime di violenza domestica e per i loro figli. La Cri, in caso di necessità, svolge anche un servizio di emergenza "prendendo in carico" una donna vittima di violenza che non possa far rientro nella propria abitazione. Da oltre due anni nella sede della Croce Rossa di Avezzano è attivo un Centro Antiviolenza, dove specialisti offrono consulenza e soccorso gratuito alle vittime di ogni forma di violenze, come mobbing, stalking e discriminazioni. Ad Asti è presente il centro di ascolto "L'Orecchio di Venere", che offre assistenza a tutte le persone interessate da fenomeni di violenza.  
