#titolo Consumi: come a tempi guerra, al Sud 27% non mangia proteine - Alimentazione - Salute e Benessere
     (ANSA) - ROMA, 5 MAR - ''Nel Sud Italia il 27% delle famiglie
non e' in condizioni di avere l'apporto di proteine (carne,
uova, legumi) se non ogni tre giorni. Il carrello della spesa si
e' alleggerito. E in termini di consumi siamo tornati non agli
anni Cinquanta, ma al periodo di guerra''. Lo ha detto il
direttore generale Conad Francesco Pugliese, in occasione della
presentazione del Report 2012 e Piani di sviluppo 2013 della
catena della distribuzione moderna attiva nel Centro Sud
attraverso la cooperativa Pac 2000A.   A testimoniare il periodo di restrizione della spesa familiare
per acquisti alimentari, ha aggiunto Pugliese, il fatto che ''il
45% di chi lavora si porta il cibo da casa, pur avendo i buoni
spesa-ticket''. Un freno ai consumi arriva anche dalla crisi
percepita: secondo un'indagine dell'ultimo trimestre 2012 per
Conad, il 29% degli italiani ha paura di perdere il posto di
lavoro, mentre il 23% degli intervistati non puo', non riesce
proprio, a risparmiare, e di questi il 65% risiede al Centro
Sud. In questo momento una famiglia su quattro, ha osservato il
Dg Conad, ''sembra non aver proprio bisogno di un carrello per
far la spesa. Per trarre risposte coerenti con i territori dove
stiamo operando abbiamo lanciato la campagna nazionale 'Bassi e
fissi' che, fino a giugno, propone sottocosto su prodotti di uso
quotidiano, con una rinuncia al margine che corrisponde ad un
investimento per il gruppo cooperativo tra i 150 e i 200 milioni
di euro. Con l'iniziativa inoltre abbiamo poi 'adottato' mille
famiglie in otto centri della Comunita' di Sant'Egidio con la
distribuzione di mille panieri con 21 prodotti Conad''.(ANSA).
