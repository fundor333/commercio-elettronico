#titolo Buona notizia per Obama, latinos-neri con lui - Mondo
Buone notizie per Barack Obama e le sue chance di rielezione l'anno prossimo. Malgrado la crisi economica e le promesse rimaste in parte sulla carta, il presidente americano puo' ancora contare sull'appoggio della maggioranza degli elettori afro-americani e 'latinos' in stati chiave per il risultato finale delle prossime elezioni presidenziali.     Secondo un sondaggio elaborato da Brilliant Corners e diffuso dal sito Politico.com, circa nove elettori nei su dieci negli ''swing state'', quelli piu' incerti, continuano a sostenere il primo presidente afro-americano della storia degli Stati Uniti.    Obama e' popolare anche tra gli elettori ispanici: circa il 71% di loro, in questi stati, s'e' detto favorevole alla politica della Casa Bianca, anche se solo il 64% e' pronto a votare per Obama. Tuttavia, si tratta di un risultato molto positivo, tenuto conto che nel 2008, al termine della sua trionfale campagna elettorale, il 67% dei latinos voto' per Obama. Uno scarto minimo, se pensiamo che manca ancora quasi un anno al voto del 6 novembre del 2012.     Con questi dati confortanti, Barack Obama puo' cosi' sperare di affermarsi in stati come il Colorado, il Nevada, il New Mexico, la Florida e l'Arizona, cruciali per le aspirazioni del presidente di tornare alla Casa Bianca.     Se dovesse confermare queste cifre, Obama potrebbe anche recuperare eventuali sconfitte in stati ''bianchi'' del Midwest, dove nei mesi scorsi e' scoppiata la protesta e la mobilitazione del Tea Party.    Quelli di oggi sono numeri notevoli, tenuto conto che Obama non ha mantenuto la promessa di approvare una riforma sull'immigrazione nel suo primo anno da presidente, una mancanza che nei mesi scorsi ha creato molto scontento tra gli immigrati ispanici d'America. Stessa storia per quanto riguarda la crisi, visto che i neri e i 'latinos' soffrono dei peggiori tassi di disoccupazione del Paese, rispettivamente il 15,5% e l'11,4%, molto sopra al tasso di disoccupati bianchi, pari al 7,6% a fronte di una media nazionale dell'8,6%.  
