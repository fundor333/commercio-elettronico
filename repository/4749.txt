#titolo Gli Usa ringraziano Jeep Grand Cherokee per l'EcoDiesel - Prove  e Novità - Motori
  (di Andrea Silvuni)     
DETROIT - Anche per veri fuoristrada 4x4, quali sono da sempre le Jeep, non e' sempre facile affrontare le salite. Una delle piu' ripide e ardue - quella che ha fatto uscire il brand (assieme a Chrysler) dalla crisi degli scorsi anni - è però alle spalle, tanto che il record del 1999 quando erano state vendute 675.494 unita' e' stato ampiamente superato nel 2012 con 701.626 immatricolazioni. 
Ed ora, proprio per l'arrivo di molte novita', la strada che Grand Cherokee & C hanno davanti sembra essere meno accidentata, se non addirittura in discesa. Questa sensazione di ottimismo si e' avuta al lancio della generazione 2014 dell'ammiraglia Jeep, la Grand Cherokee avvenuto oggi al North American International Auto Show di Detroit.    Il tono e' stato ben piu' composto rispetto a quanto fece nell'ormai lontano 1992 Bob Lutz (allora presidente della Chrysler) quando sfondo' letteralmente le vetrate della Cobo Hall di Detroit per ''lanciare'' la prima generazione della Grand Cherokee. Ma oggi come allora il brand di Chrysler ha confermato di non temere la concorrenza dei molti competitor. 
Nel presentare la versione 2014 e soprattutto l'inedita EcoDiesel, Michael Manley presidente di Jeep, ha ribadito l'importanza strategica di questo modello premium che sta guidando la ''rinascita'' del brand in tutto il mondo, a dispetto della proliferazione di suv e crossover di fascia alta e con caratteristiche sempre piu' ''stradali''. 
Primo nuovo modello del brand dal momento dell'acquisizione da parte del Gruppo Fiat (e quindi ulteriore conferma delle capacita' del management italiano) Grand Cherokee svolgera' anche un ruolo fondamentale nella diffusione dei motori diesel in un mercato - come quello degli Stati Uniti - dove la benzina la fa ancora da padrona assoluta. Sotto all'elegante cofano della nuova Jeep ''batte'' infatti un moderno cuore V6 a gasolio firmato dalla VM Motori di Cento, in provincia di Ferrara. 
Caratterizzata da una cilindrata di 3 litri, questa unita' da 240 Cv offre tre caratteristiche che per gli utenti del mondo suv sono oggi determinanti: grande coppia motrice (570 Nm), grande capacita' di traino (3.350 kg) e un consumo irrisorio - solo 7,84 per 100/km - rispetto a modelli con questi livelli di coppia. Manley, parlando della Grand Cherokee EcoDiesel, ha inoltre aggiunto che ''un pieno basta per 740 miglia'' cioe' quasi 1.200 chilometri ''che e' il record assoluto della categoria''. 
Grand Cherokee verra' offerta, naturalmente, anche con il collaudato V6 Pentastar a benzina che, dopo la cura dell'engineering italo-statunitense e l'adozione della nuova trasmissione automatica a 8 rapporti ha tagliato di quasi l'8% il consumo in autostrada. Questo motore sara' poi affiancato dal tradizionale V8 di 5,7 litri che eroga 360 Cv e - nella versione prestazionale SRT8 che viene importata anche in Italia - dal V8 Hemi di 6,4 litri che raggiunge i 470 Cv.     Rivista nel frontale, dove spiccano gli inediti gruppi ottici con luci diurne a Led e il disegno piu' dinamico ed elegante dello scudo paracolpi con un diverso trattamento anche per la grigliatura) la Grand Cherokee 2014 mostra anche una nuova versione della mascherina e in coda nuovi gruppi ottici a led. 
Molte le novita' nell'abitacolo, tra cui la strumentazione davanti al guidatore costituita da uno schermo da 7 pollici (personalizzabile) che riproduce gli indicatori e il grande elemento centrale con display da 8,4 pollici che raggruppa molte funzioni, tra cui i nuovo navigatore Garmin con mappe 3D e la telecamera per sorvegliare l'esterno dell'auto in manovra. E non manca la possibilita' di aprire o chiudere l'auto e di accendere le luci da qualsiasi distanza, usando il web e lo smartphone.  
