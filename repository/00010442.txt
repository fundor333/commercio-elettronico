#titolo Crisi: Ue; Tajani, austerit√† da sola non serve - Altre news - ANSA Europa
  ROMA - ''L'austerita' da sola non serve. I sacrifici da soli sono inutili e dannosi se non c'e' una proposta forte per far crescere l'economia reale''. 
Alla vigilia dell'iniziativa 'Dialoghi con i cittadini', oggi in Campidoglio, il vicepresidente della Commissione Europea - in un' intervista all'ANSA - fa il punto sulle sfide di fronte a un'Europa in equilibrio precario chiamata a dare risposte concrete ai problemi di chi, questa crisi, non la sostiene piu'. 
''E' importante il contatto diretto - afferma Tajani - perche' la gente veda di persona chi ha delle responsabilita' a livello comunitario. Trovo che l'iniziativa, promossa dalla vicepresidente della Commissione Viviane Reding, responsabile tra l'altro per le questioni relative alla cittadinanza europea, sia giusta, perche' troppo spesso i cittadini percepiscono spesso un'Europa lontana dalla gente''. Ma se sono in molti a dare tutte le colpe alla burocrazia e al rigore di Bruxelles, molti di piu' sono quelli che si aspettano - o sperano - che il futuro governo italiano faccia davvero qualcosa in termini di equita' e crescita. E su questo tema, Tajani e' chiaro. ''In generale si parla poco di cose concrete'', sostiene auspicando che ''il prossimo governo'' si impegni ''proprio sulle cose concrete: non vorrei che in Italia si perdesse di vista quello che serve. Di impegno, in generale, ne vedo poco''. Bene ha fatto - sottolinea Tajani - il presidente Napolitano a sollecitare lo sblocco dei pagamenti dovuti dalla Pa alle imprese e a sottolineare l'importanza di porre i problemi dell'economia reale al centro dell'attenzione delle istituzioni''. La questione del credito delle imprese nei confronti della Pubblica Amministrazione e' annosa e, oltretutto, difficilmente valutabile: si parla di un ammontare compreso tra i 70 e il 110 miliardi di euro. Tajani ricorda che la Commissione ha varato la direttiva sul ritardo dei pagamenti, che impone il versamento a 30 giorni delle somme dovute dalla Pa, e che in Italia e' in vigore dal primo gennaio, ma lascia la facolta' di scegliere tra pregresso e futuro. ''L'Italia l'ha recepita per quanto riguarda il futuro. Ma e' chiaro che una soluzione va trovata. E' al lavoro una task force attivata dal commissario Ue agli affari economici Olli Rehn per cercare di trovare una soluzione. Io sono ottimista'', ha aggiunto ipotizzando una soluzione a stretto giro. Tajani ribadendo che ''l'economia reale deve tornare ad essere protagonista'' e che in Europa l'obiettivo non e' solo ''quello di fare tornare i conti pubblici'' spiega che ''serve una politica industriale che faccia delle scelte puntate a ricostituire un tessuto di qualita'. La Commissione ha proposto, nel bilancio comunitario 2014-2020, di portare da 54 a 80 miliardi gli stanziamenti per innovazione e ricerca. Il Consiglio europeo ne ha stabiliti 71, ora aspettiamo gli orientamenti del Parlamento europeo''. A completare un quadro fortemente critico anche l'ultimo rapporto Istat sul divario di genere nei tassi di occupazione che mostra l'Italia seconda solo dopo Malta con il 50,2% nella componente femminile contro 62,6% della media dei Paesi Ue. ''Un trend che deve essere invertito - risponde Tajani - anche perche' in molti settori c'e' una reale impossibilita' per le donne di avere delle chance. Come Commissione europea abbiamo avviato un programma per aumentare il numero e il livello delle donne imprenditrici. Ma non solo delle donne, anche dei giovani e degli extracomunitari''. E l'accesso al credito? '' E' ovviamente fondamentale. Occorre fare in modo che arrivino i soldi della Bei alle imprese anche attraverso una riduzione del tasso del 'venture' sul quale stiamo lavorando''. (ANSA).  GA/  
