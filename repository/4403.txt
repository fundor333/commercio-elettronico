#titolo Il Giappone si stringe ai Blue Samurai - Visto da...
  (ANSA) - TOKYO - Il passaggio ai quarti e il successo su una squadra sudamericana non sono mai stati tanto vicini come questa sera: un doppio traguardo storico che il Giappone ha solo potuto vedere da vicino in Sudafrica, ma che non e' riuscito a tagliare per un coriaceo Paraguay e per la lotteria dei rigori.  (ASCOLTA L'AUDIO) 
   A Tokyo viene giu' la pioggia, ma i tifosi pur amareggiati per la vittoria sfumata (''eravamo a un passo'', dira' uno di loro con elmetto e corpetto rossi da samurai, prossimo alle lacrime), hanno voglia di festeggiare e di ringraziare i loro Blue Samurai che hanno dato tutto con grande generosita'. 
   Il 'Gambare Nippon', l'equivalente di Forza Giappone, e' scandito ripetutamente ovunque a fine match, soprattutto nelle aree della capitale piu' caratterizzate dalla vita notturna, come Shibuya, Roppongi e Shinjuku.  
   Gia' prima della partita la concentrazione di maglie blu, sciarpe, frontiere con l'Hinomaru (il disco rosso della bandiera nipponica) e vuvuzelas (fatte venire con estrema urgenza dalla Cina) e' aumentata in modo vertiginoso. 
   L'Asahi ha titolato quest'oggi sulle vere armi dei Blue Samurai che alla vigilia del Mondiale erano pressoché ignorati e dati per spacciati: collettivo, generosità e solidarietà. 
   ''Avrei voluto vincere, ma non sono stato tanto abile a riuscirci'', commenta brevemente alla fine il ct Takeshi Okada, con un filo di voce. Un intero Paese ha comunque ritrovato i suoi Blue Samurai  
