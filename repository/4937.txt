#titolo Renzi prepara tour in camper per candidatura primarie - Politica
FIRENZE - Un camper il cui motore è già caldo: con questo veicolo Matteo Renzi girerà l'Italia per promuovere la sua candidatura alle primarie del Pd. Per il via all'iniziativa, riporta stamani il Corriere della Sera, c'é gia una data: il 13 settembre con una iniziativa in cui il 'rottamatore'' esporrà il suo "programma di governo" su cui intende sfidare il segretario del partito Pierluigi Bersani. 
 Renzi avrebbe scelto il camper per muoversi più rapidamente possibile tra le varie località che intende toccare nel tour in tutta Italia e poter raggiungere agevolmente Firenze in caso di necessità: il "rottamatore" non intende infatti sacrificare il suo ruolo di sindaco all'impegno politico delle primarie. Nelle ultime settimane Renzi ha partecipato a diversi incontri per la presentazione del suo libro "Stil Novo" toccando anche diverse feste del Pd in Toscana. 
 Durante la campagna per le primarie del 'rottamatore', che toccherà oltre 100 province italiane, saranno impiegati in realtà due camper: su uno viaggerà Matteo Renzi, sull'altro invece il suo staff che sarà composto da 8 persone. Si tratta di 4 uomini e 4 donne, con a capo l'ex sindaco di Piacenza Roberto Reggi. Per la presentazione della sua candidatura, il prossimo 13 settembre, Renzi non ha ancora rivelato la location scelta: quello che è certo è che si tratterà di un luogo 'simbolico', ma quasi certamente non sarà Firenze. Intanto, da qui al 13 settembre, Renzi continuerà ad alternare il suo impegno da sindaco e il 'tour' che lo ha portato durante l'estate a visitare molti comuni e numerose feste del Pd. Domani, ad esempio, prima presiederà la giunta comunale in Palazzo Vecchio e poi andrà alla convention organizzata in Trentino da Enrico Letta.  
