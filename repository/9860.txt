#titolo Il bianco e nero e l'altra cosa - Il poeta del gol
  ROMA - Per fortuna che ora s'è in parità. La partita è adesso chiusa veramente e non vi sarà più rancore nell'animo dei tedeschi. Il Pianeta è adesso più tranquillo, meno "sbilanciato" a causa di quel fragore di chiacchiere, quell'infinito borbottio nell'Europa centrale. Giusto, peraltro, come no... !  
 Ben 44 anni per vendicare quel tiro di Hurst che "battè" il portiere tedesco Tilkowski. L'aiuto del guardialinee, il russo Bakhramov, in quell'occasione fu decisivo. A noi comunque pare che tale onta si sarebbe dovuta pagare entro pochi anni, vale a dire prima dell'entrata in vigore della televisione a colori. Vedere adesso un altro football, addirittura con gli inglesi in maglia rossa, non pare proprio la stessa storia. 
 Avremmo desiderato un tiro di Mike Channon, di Currie, di Chivers oltre la rete di Sepp Maier e l'arbitro sicuro (?) ad annullare la rete. Quale evento, allora! Risarciti nello stesso scenario. Ma tutto con quel "bianco e nero" televisivo che a volte tremolava; in quelle dirette che erano veramente un evento. Già in tempo di Kevin Keegan, Tony Woodcock, Paul Mariner, Phil Neal non sarebbe stato più lo stesso. Un loro gol annullato avrebbe avuto diversa intensità. Il tempo diluisce i torti e oggi Lampard e l'arbitro Espinosa non ci appaiono né come un eroe né, l'altro, come un figurante.   
