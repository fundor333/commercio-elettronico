#titolo Amaro il giorno speciale della Comencini - Cinema
dell'inviata Alessandra Magliaro 
 Una ragazza che vuole fare l'attrice viene mandata dal suo agente per un colloquio nell'ufficio di un tale onorevole Balestra dentro un palazzo del centro che allude a Palazzo Grazioli. Lui la riceve di notte, è stanco per le votazioni in Parlamento durate l'intera giornata, desidera rilassarsi. La ragazza, 19 anni, sa cosa fare: gli sbottona i pantaloni per una rapida seduta di sesso orale. 
 Finita la missione, va in bagno a pulirsi e viene riaccompagnata a casa, alla periferia di Roma, dal giovane autista al suo primo giorno di lavoro grazie alla raccomandazione di un prete. E' l'Italia triste di Un giorno speciale che Francesca Comencini porta oggi in concorso alla Mostra del cinema di Venezia con protagonista una ben assortita coppia di giovani attori: Filippo Scicchitano, lanciato un anno fa da Scialla!, e Giulia Valentini. Alla prima stampa è stato accolto in silenzio, né applausi né fischi. In sala arriverà il 4 ottobre. E' tratto dal romanzo Il cielo con un dito di Claudio Bigagli ma la fonte sembra piuttosto la cronaca del 2008, le serate a Palazzo Grazioli con l'ex premier Silvio Berlusconi, le ragazze reclutate dall'imprenditore barese Giampaolo Tarantini. 
 La regista non manca di filmare anche il famoso bagno della residenza, oggetto di foto e autoscatti finite agli atti dalle rivelazioni di Patrizia D'Addario. La giornata comincia con la preparazione degna di una sposa: la mamma di Gina la fa acconciare con cura, la trucca, le mette lo smalto, le compra un vestito corto e vistoso e tacchi altissimi. Il colloquio con l'onorevole può essere decisivo per la sua ragazza che sogna il mondo dello spettacolo. Nella landa desolata di palazzi orridi dei quartieri dormitorio oltre il raccordo la va a prendere in auto blu Marco, un ragazzotto spigliato, in giacca e cravatta come prevede il suo ruolo. 
 E' un autista al primo giorno di lavoro, felice per quel posto trovato grazie alla raccomandazione di un prete, lucida la macchina, si prodiga con la ragazza. I due, complici i ritardi dell'onorevole, finiscono per passare l'intera giornata insieme: al ristorante in centro, pagato dal deputato, nelle boutique di Via del Corso. La loro infantile vitalità si coniuga alla malizia di chi pensa di sapere come stare al mondo italiano di questi anni. La Comencini, tra le responsabili del movimento Se non ora quando, con la loro storia, porta alla Mostra un documento amaro del nostro tempo e dei compromessi per farsi spazio nel mondo dei grandi. 
    
