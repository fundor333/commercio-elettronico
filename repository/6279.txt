#titolo E' nata CLA, la Mercedes che mancava. In Italia il 13 aprile - Prove  e Novità - Motori
  (di Valerio Monaco) 
 SAINT TROPEZ  - Linea e stile da CLS in sedicesimo e forte immagine sportiva pensata per l'emergente Generazione Y. Cosi' CLA, la Mercedes che mancava, si e' presentata per la prima prova sulle strade della Costa Azzurra. La CLA e' prodotta esclusivamente nello stabilimento ungherese di Kecskeme't, inaugurato a primavera 2012, e arrivera' in Italia il prossimo 13 aprile negli allestimenti Executive, Sport e Premium, con un listino che parte da 29.000 euro. Lunga 4,63 metri, larga 1,78 m e alta 1,44 m la CLA si fa riconoscere per uno stile che non passa inosservato e perche' e' disegnata, secondo Mercedes, con il miglior coefficiente aerodinamico (Cx 0.22) della categoria, una promessa di efficienza in termini di prestazioni e riduzione dei consumi.       ''La Mercedes CLA'' spiega Eugenio Blasetti, responsabile marketing Mercedes-Benz Italia ''e' un'auto che potremmo definire 'business casual'. Ha carrozzeria da berlina sportiva coupe' style, ma cinque posti comodi. Discende dal lusso emozionale della CLS, ma e' accessibile e fara' tornare agli italiani la voglia di berlina''. La Mercedes CLA attrae per i giochi di nervature della carrozzeria, per l'aggressiva griglia frontale firmata dalla stella e i fari sfuggenti a LED. 
All'interno dominano lusso e finitura delle Mercedes alto di gamma. Allestimenti e dotazioni guardano alla nuova cultura social media. La CLA  integra cosi' lo smartphone  con un Digital Drive Style App dedicato, un Drive Kit Plus per iPhone, comandi vocali Siri e connessioni con Facebook, Twitter, web radio, navigazione Garmin e molto altro ancora.      Tra i sistemi di assistenza alla guida CLA offre di serie rilevamento stanchezza Attention Assist, Collision Prevention Assist e Brake Assist adattivo. E se il guidatore si distrae, il Collision Prevention Assist Plus frena in automatico fino a 200 km/h per diminuire la gravita' dell'impatto. Non mancano sistema antisbandamento, Blind Spot Assist, assistenza abbaglianti adattivi e Park Assist per il parcheggio automatico.     Le motorizzazioni della nuova 'stella', in linea con gli standard europei Euro 6 e con la funzione ECO start/stop di serie, comprendono i motori a benzina CLA 180 da 122 Cv, CLA 200 da 156 Cv e CLA 250 da 211 Cv. Il diesel al lancio e' il CLA 220 CDI da 170 Cv, 350 Nm di coppia e solo 109 g/km di CO2, mentre il CLA 200 CDI da 136 Cv arrivera' a settembre. Le trasmissioni disponibili sono la manuale a sei marce o l'automatico con doppia frizione 7G-DCT. Per garantire la migliore tenuta di strada, infine, la CLA prevede sospensioni McPherson all'avantreno, a bracci multipli dietro e servosterzo elettromeccanico. A richiesta si puo' scegliere tra un assetto comfort o uno sportivo.     Da settembre la Mercedes CLA sara' disponibile anche con la trazione integrale 4MATIC per le sole versioni CLA AMG e CLA 250. Sul tortuoso itinerario da Cassis a Saint Tropez la Mercedes CLA 220 CDI ha mostrato motore generoso, sterzo e sospensioni sinceri e precisi, comfort e silenziosita', anche se la visibilita' nelle manovre in retromarcia e' sacrificata dagli ampi montanti posteriori. Sorprendono, invece, lo spazio e la comodita' dei posti posteriori, anche se l'accesso richiede attenzione per non battere la testa sul profilo discendente del tetto.  
