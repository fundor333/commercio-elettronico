#titolo Scarpe ecologiche da 8 bottiglie plastica - Consumo & Risparmio - Ambiente&Energia
  MILANO - Per camminare ecologico bastano otto bottiglie di plastica. Con il PET ricavato da poco piu' di una cassa d'acqua, infatti, e' possibile realizzare un paio di scarpe con materiali quasi totalmente riciclati: si tratta delle New Balance NewSky, calzature create negli Stati Uniti e dal prezzo in tutto e per tutto simile a quello delle 'normali' scarpe. A darne notizia e' il sito d'informazione In a Bottle, sensibile ai temi dell'ecologia e del sostenibile. 
''Le bottiglie - racconta il sito - vengono spezzettate, sciolte e poi trasformate in fibre e finalmente intrecciate per creare l'Eco-fi, un tessuto con cui gia' da qualche anno si producono magliette, tappeti, tappezzeria per auto. Questo materiale e' piu' leggero del cotone e piu' caldo della lana; nel caso di queste calzature, l'Eco-fi e' presente al 95%, dai lacci alla linguetta, mentre il restante 5% e' in gomma, schiuma o colla ad acqua''. 
In America ne esistono gia' otto modelli diversi, ''ma in Italia non sono ancora arrivate - racconta In a Bottle - e c'e' da giurare che, come per ogni cosa che arriva da Oltreoceano, la fila sara' lunga''. 
Il procedimento che trasforma una bottiglia in fibra da tessere e' elaborato: si inizia con milioni di piccole scaglie di bottiglie di plastica che vengono fuse e tirate attraverso oltre 2.000 piccoli fori chiamati 'filiere', al fine di creare la forma del filamento. Le fibre levigate ottenute vengono inviate attraverso oltre 6.000 aghi che si intrecciano insieme per creare il tessuto di poliestere, a sua volta assemblato per dargli la forma e la funzione di una scarpa.  
