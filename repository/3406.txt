#titolo Italia 150: da Norma a Nabucco anche melodramma fece italia - Italia 150
di Ettore Zocaro 
 In contemporanea con il teatro che in queste settimane, alla vigilia delle celebrazioni dei 150 anni    dell'Unita' d'Italia, rievoca l'apporto dato dalla scena italiana alla causa del Risorgimento, il mondo musicale   ricorda lo straordinario contributo offerto dal melodramma alla causa dell'Unita'. Lo sottolineano i direttori   delle istituzioni, i direttori d'orchestra, i cantanti, che mettono l'accento sul carattere simbolico di molte   opere liriche i cui motivi principali erano passati di bocca in bocca per far risaltare i loro contenuti   politici. Il melodramma lungo tutto l'Ottocento ha affiancato lo sviluppo degli eventi tanto da affermarsi come   la colonna sonora delle lotte patriottiche. Molte opere liriche avevano libretti con storie chiaramente  allusive  al punto da allarmare le censure, e portare avanti le idee toccava soprattutto ai cori i quali non si   risparmiavano strofe come ''chi per la patria muor vissuto e' assai''.  
 Erano compositori come  Saverio Mercadante  e  Vincenzo Bellini  fra i piu' espliciti in questo senso (alla   ''prima'' di ''Norma'' alla Scala fu sufficiente il grido ''guerra, guerra'' per incitare la platea a scatenare   ingiurie contro gli ufficiali austriaci presenti in sala). Un esempio di quanto importante e sentita fosse la   musica in quel momento lo diedero i fratelli  Bandiera  i quali, pochi attimi prima della loro fucilazione,   intonarono un'aria di  Donizetti  che diceva ''il palco e' a noi trionfo ove ascendiam ridenti; ma il sangue dei   valenti perduto non sara'''. Altre strofe erano altrettanto drammatiche come ''Bello e' affrontare la morte   gridando liberta'''. Non fu da meno  Gioacchino Rossini  che da Parigi, dove si trovava, lanciava una sorta di   grido: ''sorgi Italia, venuta gia' e' l'ora l'Alto fato compir si dovra'; dallo stretto di Scilla alla Dora un   sol regno l'Italia sara'''. 
 Il perno e' stato  Giuseppe Verdi  il piu' vicino agli avvenimenti man mano che incalzavano.  Il Cigno di Busseto     e' stato un interprete formidabile della tragedia risorgimentale, amato dal popolo, con opere come   ''Nabucco''    e  ''La battaglia di Legnano''  prodotte fra il 1842 e il 1849, cioe' nella fase culminante dei moti, creazioni sostenute da grande forza poetica e da una  drammaturgia travolgente. Il ''Nabucco'' in special modo e' molto   rappresentativo, il suo motivo melodico ''Va pensiero sull'ali  dorate'' esprime un concetto unitario del popolo   italiano. Altrettanto vibrante ''La battaglia di Legnano'' che ha addirittura un  carattere tribunizio che al suo   debutto, al teatro Argentina di Roma, proclamo' a piene lettere ''Viva l'Italia! Un sacro patto  tutti stringe  i  figli suoi; Esso alfin di tanti ha fatto un sol popolo d'eroi . Viva Italia forte ed una con la spada e col    pensier! Questo suol che a noi fu cuna, tomba fia dello stranier!''. Due grandi opere che l' Opera di Roma  ha   voluto in cartellone,  nel 2011, proprio per festeggiare i 150 anni dell'Italia Unita. E dopo il successo del    Moise et Pharaon  di  Rossini , con gli  applausi che hanno costretto  Riccardo Muti  a concedere l'eccezionale bis,   il secondo di tutta la sua lunga carriera, e' gia' tutto  esaurito per il grande Nabucco che si attende per marzo.      
