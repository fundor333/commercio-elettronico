#titolo Contributi a chi assume - Turismo & Mercato
     (ANSA) - TORINO, 20 DIC - La Regione Piemonte assegna
contributi a fondo perduto alle imprese turistiche che assumono
nuovo personale. La misura, sottolinea l'assessore a Turismo e
Sport Alberto Cirio, dara' lavoro a circa 180 persone in tre
anni. L'iniziativa rientra tra quelle del Piano Straordinario
per l'Occupazione varato dalla Giunta.    Oltre 5,4 milioni di euro l'investimento complessivo, che
andra' a sostegno di 31 aziende fra Alessandria, Asti, Biella,
Cuneo, Novara, Torino e Vco.    Le risorse serviranno per il miglioramento o ampliamento di
alberghi, case, appartamenti vacanze, campeggi, villaggi
turistici, rifugi e affittacamere, e per la riqualificazione di
parchi divertimento. Per ottenere il contributo sara' necessari
assumere nuovi lavoratori o trasformare contratti da tempo
determinato a tempo indeterminato. L'entita' delle risorse sara'
commisurata al tipo di assunzione.    ''I contributi a fondo perduto per l'imprenditoria turistica
- rimarca Cirio - mancavano dal 2004. E' una misura intelligente
che in un solo provvedimento ne ha uniti molteplici: il sostegno
alle piccole e medie imprese del turismo e allo stesso tempo
all'inserimento lavorativo di persone meno fortunate, inoltre la
misura con gli interventi realizzati alimenta anche l'indotto
dell'artigianato, dell'edilizia e dell'arredamento, senza
dimenticare, infine, che migliorando l'offerta turistica ci
guadagnera' l'intero territorio''.
