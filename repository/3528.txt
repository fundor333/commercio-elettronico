#titolo Da Wadjda a Piazza Tahrir, focus a Venezia su mondo arabo  - Spettacolo
di Cristiana Missori   
 C'é 'Wadjda' il primo lungometraggio girato da una donna in Arabia Saudita, Haifaa Al Mansour, alla prossima Mostra del cinema di Venezia. E ci sono le rivoluzioni egiziana e tunisina, raccontate dai registi Ibrahim El Batout ('Winter of Discontent') e Hinde Boujemaa ('It Was Better Tomorrow'). Dal 29 agosto all'8 settembre, la 69/ma edizione del festival apre una finestra sul mondo arabo, sui suoi problemi sociali e sulla voglia di democrazia. "Il mio primo film parlerà di una storia come tante: la voglia di una ragazzina undicenne di fare ciclismo, che vive in una società che vieta alle donne di praticare sport considerati per soli uomini", spiegava ad ANSAmed già alla fine del 2010 Haifaa Al Mansour, la prima donna ad avere impugnato una cinepresa in Arabia Saudita. Sin dai primi anni 2000 Al Mansour ha iniziato a girare cortometraggi, riuscendo ad aprire la strada a un movimento indipendente di registe che hanno seguito il suo esempio. Ci sono voluti tre anni per completare le riprese e riuscire a portare a Venezia 'Wadjda', primo film interamente girato sul territorio, con un cast tutto saudita, in un Paese in cui non esistono sale cinematografiche. "L'unica possibilità che abbiamo per vedere un film è guidare chilometri e chilometri, fino ad arrivare in Bahrain. Oppure ci sono i dvd e le proiezioni private", rimarca. Ironia della sorte per un regista. Nel film, ogni giorno la giovane Wadjda passa davanti alla vetrina di un negozio di giocattoli dove è esposta una bellissima bicicletta verde. Wadjda tenta di procurarsi il denaro per acquistare la bicicletta, pur sapendo che non è permesso alle donne. Decide quindi di vendere prodotti illegali nel cortile della sua scuola ma senza successo. L'unica strada che le resta è quella di partecipare ad un importante concorso per recite del corano. Sempre nella sezione Orizzonti, a parlare di piazza Tahrir ci sarà l'ultimo lavoro del regista egiziano indipendente El Batout. 'Winter of Discontent' è co-prodotto e interpretato da Amr Waked, già noto in Italia per avere recitato insieme ad Alessandro Gassman nel film 'Il padre e lo straniero' (2010) di Ricky Tognazzi e al fianco di George Clooney in 'Syriana' (2005). Tre personaggi - Amr, un programmatore di personal computer, Farah, la sua fidanzata giornalista e Salah, un ufficiale della sicurezza - e il loro legame. Sullo sfondo la rivoluzione egiziana. C'é poi 'Yema', secondo lungometraggio della regista algerina Djamila Sahraoui. Un imbroglio famigliare che racconta gli anni schizofrenici del terrorismo nel Paese maghrebino. Sempre per Orizzonti sarà anche presentato 'Somewhere in Between', della regista e sceneggiatrice turca Yesim Ustaoglu. La rivolta tunisina vissuta al femminile sarà raccontata con il documentario di Hinde Boujemaa ('It Was Better Tomorrow', Fuori Concorso - Proiezioni Speciali). Sempre tra i fuori concorso ci sono i lavori di Daniele Vicari, 'La nave dolce', documentario dedicato alla drammatica storia dello sbarco dal 'Vlora', mercantile giunto a Bari su cui erano ammassati 20 mila immigrati albanesi, e 'Witness: Libya', di Abdallah Omeish, incentrato sui reporter di guerra in Libia e realizzato per il canale statunitense Hbo. Diverse, poi, le pellicole israeliane presenti alla Mostra diretta da Alberto Barbera. In concorso 'Fill the Void', di Rama Burshtein; Amos Gitai con Carmel (Fuori Concorso - Proiezioni Speciali) e con Lullaby To My Father (Fuori Concorso) e Idan Hubel, Manatek Ha-Maim (The Cutoff Man) (Orizzonti). 'Water' di Nir SàAr, Maya Sarfaty e Mohammad Fuad (Israele/Palestina, Francia), sarà invece un evento speciale fuori concorso. Per la Settimana Internazionale della Critica, tra le opere prime presentate ci sono 'Muffa' di Ali Aydin (Turchia, Germania). Per le Giornate degli Autori ci saranno infine 'Inheritance', di Hiam Abbass (Francia, Israele, Turchia) e 'Epilogue', di Amir Manor (Israele)  
