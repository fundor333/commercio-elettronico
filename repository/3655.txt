#titolo Campanello d'allarme ghiacciaio Perito Moreno - Clima - Ambiente&Energia
  BUENOS AIRES - Il ghiacciaio Perito Moreno, meraviglia naturale simbolo della Patagonia argentina e terza riserva d'acqua dolce al mondo, ha sofferto sabato sera una "rottura" imprevista, probabilmente causata dalle alte temperature registrate nella regione nelle ultime settimane.     Il ghiacciaio, situato nel cuore del parco nazionale Los Glaciares, nella parte sud occidentale della provincia di Santa Cruz, e' una delle attrazioni piu' note della regione: ogni anno durante l'estate australe migliaia di turisti assistono alla spettacolare rottura dei suoi ghiacci, quando enormi iceberg crollano fragorosamente nelle acque turchesi del sottostante lago Argentino. 
Quello di sabato, però, non è stato uno dei crolli principali, puntualmente attesi e seguiti in diretta da televisioni e giornali: si e' trattato di un evento anomalo, forse legato al problema del riscaldamento globale.     Il fenomeno, infatti, ha allarmato anche quegli studiosi che fino a oggi hanno considerato il Perito Moreno come un ultimo baluardo contro l'erosione dei ghiacci: grazie a particolari fattori climatici infatti, la sua estensione complessiva sarebbe riuscita a mantenersi finora stabile, in controtendenza con la maggior parte delle masse glaciali del pianeta, che da tempo hanno intrapreso un lento ma inarrestabile ritiro.  
