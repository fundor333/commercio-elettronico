#titolo Acqua: Veneto, Consigli di bacino al posto degli Ato - Acqua: Dalle Regioni - Ambiente&Energia
     (ANSA) - ROMA, 28 DIC - Diventeranno 'Consigli di bacino' e
avranno a disposizione un Coordinamento regionale per il
monitoraggio. Cosi' la Regione Veneto si prepara alla
soppressione degli Ato prevista per il 31 dicembre 2012.    Il Veneto ha infatti approvato lo scorso aprile la nuova
legge regionale con la quale, per la gestione del servizio
idrico integrato, individua gli ambiti territoriali ottimali e
istituisce i Consigli di bacino, in sostituzione degli Ato. Inoltre e' previsto un Coordinamento regionale che si occupera'
di monitorare i livelli di servizio raggiunti mediante la
definizione di indicatori e acquisizione di banche dati; e
soprattutto di controllare la coerenza dei piani d'ambito con la
pianificazione della Regione. La nuova legge disegna il sistema
e riorganizza gli Ato senza soluzione di continuita', perche' in
attesa della costituzione dei nuovi Consigli di bacino, e'
prevista la nomina di Commissari che faranno da traghettatori
verso i nuovi enti.    Sul capitolo depurazione il Veneto - fanno sapere dalla
Regione - mostra comunque risultati migliori rispetto al
panorama nazionale italiano. A conferma della buona situazione
generale, ci sono anche i recenti dati delle analisi dell'Arpav
sulla qualita' delle acque di balneazione del Veneto, che sono
state dichiarate tutte idonee per l'inizio della stagione
balneare 2013 (come nel 2012). Il monitoraggio e' fatto su 167
punti di controllo e non riguarda solo il mare Adriatico, ma
anche il lago di Garda, che nella parte veneta risulta tutto
balneabile. (ANSA).
