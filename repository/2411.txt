#titolo Epatiti: Mele (Iss), ok progressi prevenzione ma non abbassare guardia - Speciali ed Eventi - Salute e Benessere
  BOSTON - ''Ci sono stati notevoli progressi nel campo della prevenzione delle  epatiti. Raccomando di non abbassare la guardia per quanto riguarda le  precauzioni di carattere universale''. Lo ha detto il prof. Alfonso Mele,  direttore del reparto di epidemiologia clinica dell'Istituto superiore di  sanita' e coordinatore della sorveglianza dell'epatite virale in Italia, che ha  posto l'accento sulla necessita' di un'adeguata prevenzione e ha fatto il punto  sulle terapie a disposizione dei malati di epatite. ''Accurate disinfezioni e  utilizzo di strumenti monouso in ambienti ospedalieri e ambulatori o dove si  eseguano interventi estetici - ha detto - sono indispensabili''.  
   Mele  ha ricordato le terapie per i vari tipi di epatite. ''Per la C - ha aggiunto  l'epidemiologo - da anni si usano due farmaci, l'interferone e la ribavirina,  che danno la remissione dell'infezione dal 40 al 60% dei casi in relazione al  tipo di virus. Da poco sono stati introdotti anche in Italia gli inibitori della  proteasi, che hanno una guarigione molto piu' alta anche se si tratta di dati  che vengono da trail basati su persone selezionate''. Questi farmaci, ha  ricordato mele, danno diversi effetti collaterali, piu' forti per gli inibitori  della proteasi: ad esempio l'anemia. Anche Per l'epatite B ci sono nuovi  farmaci. 
''Le infezioni da epatite B - ha rilevato - spesso sono molto  piu' difficili da trattare perche' contratte da molto tempo. I pazienti sono  molto anziani: dal '91, grazie alla vaccinazione, non si registrano piu'  infezioni nelle persone al di sotto dei 30 anni''. Infine per l'epatite A, la  forma piu' leggera di epatite, ''non esiste una cura specifica, c'e' soltanto un  particolare vaccino che e' importante per chi e' venuto in contatto con un  soggetto malato''. Tra le misure da attuare per migliorare la prevenzione,  secondo Mele, c'e' la vaccinazione dell'epatite B, che andrebbe offerta  gratuitamente agli immigrati, ''mentre va migliorata l'offerta nelle carceri, ai  tossicodipendenti e ai conviventi di portatori cronici. 
    
