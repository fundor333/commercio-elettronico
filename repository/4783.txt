#titolo Medicina: epatite C; rischi da piercing, manicure e pedicure - Speciali ed Eventi - Salute e Benessere
  BOSTON - Attenzione particolare a tatuaggi, piercing, manicure o pedicure, procedure molto diffuse tra i giovani ma che devono essere effettuate solo in ambienti che rispettano un'igiene rigorosa e dove vengono utilizzati strumenti 'usa e getta'. Queste pratiche sono infatti tra i potenziali veicoli di contagio per il virus Hcv dell'epatite C. Il monito, soprattutto rivolto ai ragazzi, arriva dal gastroenterologo Antonio Gasbarrini, in occasione del Congresso mondiale dell'Associazione americana per lo studio delle malattie del fegato, in corso a Boston.    La diffusione di questo temibile virus, spiegano gli esperti, si argina fondamentalmente con il massimo rispetto delle norme igieniche. Cruciale è stata infatti nel passato l'adozione delle siringhe 'usa e getta' e delle moderne metodiche di sterilizzazione degli strumenti chirurgici, oltre che il rigoroso controllo delle trasfusioni di sangue e derivati.    Ma quali sono le vie di trasmissione del virus? La condivisione di aghi o siringhe è a tutt'oggi il maggior fattore di rischio di contrarre la malattia. Ma non è il solo. Altri fattori includono, appunto, il tatuaggio e il body piercing eseguiti in ambienti non igienicamente protetti o con strumenti non sterilizzati; la trasmissione dell'infezione per via perinatale al proprio figlio; la trasfusione di sangue non sottoposto a screening; tagli/punture con aghi/strumenti infetti in contesti ospedalieri; ma anche la condivisione dei dispositivi per l'assunzione di droghe inalabili e di spazzolini dentali o spazzole da bagno contaminati, se utilizzati in presenza di minime lesioni della cute o delle mucose.     Inoltre, anche se l'epatite C non è facilmente trasmissibile attraverso i rapporti sessuali, avvertono gli esperti, rapporti non protetti, anche con più partner, sono associati a un rischio maggiore di contrarre l'Hcv. 
    
