#titolo Clini, ok a Kyoto-2 ma impegni precisi non firmatari - Speciali ed Eventi - Ambiente&Energia
  ROMA - ''Ok a Kyoto-2, ma sono necessari impegni precisi anche per i Paesi non firmatari''. Ad affermarlo in una nota e' il ministro dell'Ambiente, Corrado Clini, che partecipa in questi giorni alla Conferenza mondiale Onu sui cambiamenti climatici (COP18) in corso a Doha in Qatar.  
Il ministro ha preso parte a Doha ad un forum promosso dalla delegazione cinese cui hanno partecipato anche il capo della delegazione cinese alla conferenza, Xie Zhenhua, il segretario della Convenzione quadro delle Nazioni Unite sui cambiamenti climatici (Unfccc), Christiana Figures, e il capo del Fondo globale per l'ambiente della Banca Mondiale, Naoko Ishii.  
Il ministro ha ribadito gli impegni italiani assunti nella cornice europea affinche' il Protocollo di Kyoto valga anche oltre la sua scadenza, ma ha sottolineato come all'impegno dei Paesi sottoscrittori devono corrispondere anche politiche nazionali chiare e puntuali misure di mitigazione e adattamento anche da parte di chi non aderisce alla seconda fase del protocollo, gli Usa in primo luogo, ma anche Giappone, Canada, Russia.     Clini ha quindi sottolineato come le politiche nazionali, anche le piu' avanzate, sono essenziali ma non bastano se non vengono inserite in un contesto internazionale che le inquadri in un'azione globale per contrastare quei cambiamenti climatici che stanno dimostrando in quest'ultimo periodo tutti i loro effetti, con eventi estremi molto pericolosi, ma anche molto costosi, per gli Stati che li subiscono.  
