#titolo Buffon gia' pensa alla Nazionale - Diario Azzurri - Mondiali Sudafrica
  (ANSA) - MILANO - Serviranno almeno tre mesi perche' Gianluigi Buffon possa tornare a giocare dopo l'intervento alla schiena, ma il portiere della Juventus pensa gia' a quando indossera' di nuovo la maglia della Nazionale perche', ha spiegato, ''credo di meritarmela''.     Alla guida degli azzurri e' arrivato Cesare Prandelli, un ct che Buffon non conosce direttamente ma stima. ''Lo ho sempre avuto come allenatore avversario sin dai tempi della Primavera e gia' da allora si sapeva che aveva un rapporto eccezionale con i suoi giocatori - ha raccontato lo juventino lasciando la clinica milanese dove era ricoverato -. Prandelli e' uno preparatissimo, che accetta sempre lo scambio di idee con la squadra e non si sottrae mai al rapporto con i suoi giocatori: ho sempre pensato che questo fosse un requisito importante, perche' l'allenatore deve essere parte del gruppo''. Prandelli ha gia' promesso a Buffon la fascia di capitano. ''Per me rappresenta il massimo a cui un giocatore puo' ambire - ha commentato il numero uno azzurro -, quando vesti quella maglia lo fai per ogni abitante che popola l'Italia: e' un onere ma soprattutto un onore''.    Sono passati pochi giorni dalla delusione azzurra al mondiale in Sudafrica e a Buffon resta ''un grande dispiacere, perche' e' molto grave per un giocatore del mio calibro rinunciare a una competizione simile. Avrei potuto dare una mano a un gruppo in difficolta' ma - ha aggiunto - essendo stati eliminati cosi' presto tutto sommato non ho il rammarico di essermi perso un' esperienza impareggiabile''. Uscito al primo turno, Buffon sta comunque seguendo il mondiale: ''fa piacere che in semifinale ci siano tante squadre europee, a dimostrazione che il calcio del nostro continente e' all'avanguardia e il piu' competitivo - ha osservato - trovo che l'Uruguay sia una bella sorpresa, ma anche Olanda e Germania sono andate meglio di quanto ci si aspettasse''. 
 BUFFON DOPO INTERVENTO, MI SONO TOLTO UN PESO  - ''Mi sono tolto un bel peso. Forse questo intervento andava fatto prima, ma comunque e' andato al meglio e questo mi da' molta fiducia e serenita'''. Lo ha detto il portiere della Juventus, Gianluigi Buffon, lasciando la clinica milanese La Madonnina dove ieri sera e' stato sottoposto a un intervento per la rimozione di un'ernia discale-lombale.    ''Ora non devo avere fretta ma devo prendermi il tempo necessario per tornare senza alcun fastidio e alcun rischio di recidiva - ha spiegato Buffon senza fare previsioni precise -. Visto il mio ruolo credo che la mia carriera sia ancora relativamente lunga e senza l'ernia potro' allungarla ulteriormente ad alti livelli''.  Lasciando la clinica camminando senza problemi sulle sue gambe, Buffon ha ammesso che ''probabilmente dovevo operarmi prima, visto che gia' dall' inizio del 2008 ho questo problema che nell'ultimo periodo e' diventato piu' grave quando l'ernia ha compresso il nervo. Ma comunque va bene cosi' e sono contento che l'intervento sia andato benissimo''.    In mattinata Buffon e' stato sottoposto a un controllo postoperatorio da Maurizio Fornari, uno dei neurochirurghi che hanno eseguito l'intervento. A quanto si apprende, il controllo ha dato esiti positivi ''anche meglio delle attese'' e lo stesso Buffon ha riconosciuto che il suo corpo ha risposto molto bene. Quindi il portiere e' stato dimesso alle 11.15. Adesso lo juventino bianconero tornera' in Versilia dove l'attende la famiglia e dove comincera' una fase di riposo assoluto di circa 15 giorni, a cui seguira' un periodo di fisioterapia. 
 Â  
 MANNINGER E STORARI SARANNO ALL'ALTEZZA  - Dopo l'intervento per la rimozione dell'ernia, Gianluigi Buffon dovra' stare lontano dai campi almeno tre mesi ma avverte di sentirsi ''gia' parte del nuovo ciclo della Juventus: arrivero' un po' dopo a dare il mio contributo ma e' importante che tutti lavorino al massimo per la causa bianconera''.    A partire da Manninger e Storari, che sostituiranno tra i pali il portiere della Nazionale. ''Sia Alex che Marco hanno grande esperienza, sono anche piu' grandi di me, e hanno sempre fatto benissimo quando hanno giocato: sono convinto che non faranno sentire la mia mancanza'', ha spiegato Buffon ribadendo che il suo futuro alla Juve non e' in discussione: ''ho un contratto fino al 2013, quindi non c'e' alcun tipo di problema''.    A proposito del mercato bianconero, Buffon e' stato cauto: ''in questo non voglio mettere becco perche' se ne occupano professionisti che sanno fare il loro lavoro - ha spiegato -. Finora abbiamo preso giocatori di valore e giovani, e questo va molto bene''.  
