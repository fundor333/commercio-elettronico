#titolo Mps, gip: pericolo fuga e rischio inquinamento probatorio  - Cronaca
SIENA - Per Gianluca Baldassarri, ex capo area finanza di MpS, il gip di Siena ha confermato la misura cautelare in carcere non solo per il pericolo di fuga e per "il pericolo di inquinamento probatorio", ma anche perché era "generica e difficilmente valutabile, in termini di concreta praticabilità" la possibilità degli arresti domiciliari "alla stregua della disponibilità del tutto informalmente manifestata" dal "coniuge separato" ad ospitarlo presso la sua abitazione". Lo si legge nella nuova ordinanza del gip Ugo Bellini. 
Le indagini su Monte dei Paschi cercano di ricostruire "gli avvenimenti e i collegamenti tra tutti i personaggi coinvolti" e sono incentrate anche sulle "complesse operazioni finanziarie realizzate da Mps anche grazie a Baldassarri e alla relazione con l'imponente passivo, fino ad oggi solo parzialmente evidenziato in bilancio" e i guadagni realizzati dagli indagati. E' quanto scrive il gip nell'ordinanza con cui conferma la custodia cautelare in carcere per Gianluca Baldassarri. 
Baldassarri voleva fare il consulente finanziario da Londra. Lo avrebbe confermato lo stesso responsabile dell'area finanza di Mps nel corso dell'interrogatorio davanti al gip del tribunale di Siena Ugo Bellini. La sua fuga all'estero, secondo l'accusa, era quindi preparata nei dettagli: era sua "intenzione realizzare una unità di consulente finanziario di stanza a Londra che il Baldassarri ha sostanzialmente confermato in sede di interrogatorio".  
