#titolo Ospitalita' a cinque stelle per i turisti di Courmayeur - Turismo & Mercato
  (ANSA) - AOSTA, 9 FEB - Un'oasi di charme e lusso ai piedi del Monte Bianco: e' quanto promette di essere il complesso alberghiero che sara' realizzato a Courmayeur entro il dicembre 2014 su di un'area di circa 10.000 metri quadrati sui prati del Villair, a 500 metri dal centro del paese e a pochi passi dal parco Bollino. 
La struttura, che si chiamera' Relais du Mont Blanc, e' frutto di un accordo tra le societa' 'Sviluppo Relais Du Mont Blanc' e 'Bnp Paribas Real Estate Italy' con 'il gruppo Mythos Hotels'. Sara' costituita da quattro corpi di fabbrica con vista sul ghiacciaio della Brenva: uno centrale ('la club house') e tre chalet laterali che ospiteranno 80 camere. La struttura sara' dotata di un ristorante, un lounge-bar con terrazza e un centro benessere di circa 500 metri quadrati, oltre a 80 posti auto. 
'Mythos' e' una delle piu' importanti catene di alberghi con hotel e ristoranti nelle Dolomiti, in Piemonte, Lombardia, Veneto e Umbria. Tra questi il Grand Hotel Savoia, lo Chalet del Lago e il Concordia Parc Hotel a Cortina, il Grand Hotel Presolana in Val Seriana, il 4 stelle d'elite Hotel President a Mestre e l'Hotel Savona di Alba, oltre ai rinomati ristoranti e Cavaliere a Paderno e Villa Le Magnolie a Garnagnate Milanese. 
(ANSA).  
