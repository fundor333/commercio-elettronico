#titolo Aereo fuori pista, Alitalia indagata per frode - Speciali
di Marco Maffettone 
 L'Alitalia finisce nel mirino della Procura di Civitavecchia che indaga sull'incidente aereo avvenuto sabato scorso a Fiumicino che ha visto coinvolto un Atr 72 della romena Carpatair. I pm hanno avviato un procedimento nel quale si ipotizza l'accusa di frode in commercio nei confronti dell'Alitalia per via dei biglietti venduti per voli serviti da altri vettori. "Abbiamo rispettato tutte le norme", dicono dalla compagnia di bandiera. Ma la Procura vuole vederci chiaro. Il nuovo fascicolo viaggerà parallelamente all'indagine sull'incidente, per la quale si ipotizza il reato di disastro e lesioni colpose e che vede gia’ al lavoro gli esperti sulle scatole nere del velivolo uscito fuori di pista all'aeroporto Leonardo Da Vinci. 
 I nuovi accertamenti puntano dunque a chiarire il sistema di vendita dei biglietti attuato dalla compagnia di bandiera per tratte coperte, poi, da altri vettori cosi’ come è avvenuto per il volo di sabato proveniente da Pisa. Le indagini sono state disposte dal Procuratore Gianfranco Amandola, dopo che tutti i passeggeri che erano a bordo dell'Atr hanno dichiarato, tra l'altro, di essere convinti di aver preso un aereo Alitalia e di aver scoperto, solo quando erano a bordo, che si trattava di un’altra compagnia. Ma da Alitalia ribadiscono "il pieno e totale rispetto della normativa Iata nei casi di vendita di biglietti per voli operati da altri vettori aerei in regime di wet lease o di codesharing, così come fanno le oltre 100 compagnie che utilizzano il wet lease e il codesharing". 
 Sul fronte delle indagini per chiarire cosa sia accaduto sabato sera, gli esperti nominati dalla procura sono al lavoro sulle scatole nere. Soprattutto si dovrà chiarire lo scambio di informazioni tra piloti romeni e torre di controllo e i dialoghi intercorsi tra i due piloti dell'Atr. Su questo aspetto l'amministratore unico di Enav, Massimo Garbini, esclude "che ci sia stato un problema legato alla comunicazione del meteo" e ribadisce che "tutto ciò che doveva essere fornito in comunicazione, tutti i dati necessari a una buona condotta del volo sono stati forniti come sempre". La decriptazione delle scatole nere è affidata al maggiore Raffaele Brescia e all'Agenzia nazionale sulla sicurezza nel volo (Ansv). In base a quanto si apprende l'indagine potrebbe concludersi entro una decina di giorni. Sui tempi dell'indagine avviata invece da Ansv, il presidente Bruno Franchi, afferma che "non saranno brevi". Le cause di quanto accaduto ‘’non saranno individuate in pochissimo tempo. Dobbiamo ancora finire di raccogliere tutte le evidenze, gli elementi oggettivi, poi dovremo procedere alla loro analisi".   
