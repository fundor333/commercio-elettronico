#titolo Bilancio: Morganti (Eld), bene congelamento spese istituzioni, ma silenzio doppia sede è vergogna - La voce degli Eurodeputati - ANSA Europa
   STRASBURGO - ''Bene che negli ultimi anni siano state congelate le spese delle Istituzioni Ue, anche se avrei preferito una loro riduzione. Inoltre, se vogliamo dare un futuro migliore a questa Unione europea, bisogna partire da quelli che sono, oggettivamente, i suoi punti deboli più evidenti, in primis lo spreco della doppia, anzi tripla, sede del Parlamento europeo''. L'eurodeputato Eld Claudio Morganti commenta così il voto espresso oggi dalla plenaria dell'Europarlamento, a Strasburgo, sugli orientamenti relativi al bilancio Ue 2014, in cui si fa riferimento ai tagli previsti alle spese amministrative delle Istituzioni comunitarie. ''È una vergogna -ha dichiarato Morganti- che ieri il presidente francese Hollande, proprio nella plenaria di Strasburgo, sia venuto a dirci tante belle parole sullo spirito di solidarietà su cui dovrebbe costruirsi una nuova Europa, affrontando anche la delicata questione dei tagli al bilancio Ue, senza cedere però sull'assurdo privilegio francese''.   
