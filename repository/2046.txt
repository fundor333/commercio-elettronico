#titolo Una Rete globale contro i virus dell'influenza - Biotech - Scienza&Tecnica
  Utilizzare tecniche di analisi genetiche più rapide, economiche e precise per individuare prima possibile i virus dell'influenza in circolazione e avere in tempo tutti i dati necessari a progettare in poco tempo vaccini più efficienti. E' questo l'obiettivo della Rete Globale sull'Influenza che si è costituita in California. 
A promuovere l'iniziativa, alla quale aderiscono organizzazioni e centri di ricerca sulla sanità pubblica di tutto il mondo, è l'azienda americana specializzata nel sequenziamento genetico Life Technologies. A rappresentare l'Italia c'è Gabriele Vaccari, dell'Istituto Superiore di Sanita' (Iss). Obiettivo comune è unire le forze per seguire da vicino l'andamento dei virus dell'influenza che tornano a colpire un inverno dopo l'altro, in modo da accelerare e rendere piu' efficiente la ricerca sui vaccini anti-influenzali. 
Lo strumento per raggiungere l'obiettivo è la condivisione dei dati, elaborati grazie al sequenziatore messo a punto dall'azienda californiana. Quest'ultima, ha detto l'amministratore delegato e presidente, Gregory T. Lucier, ha collaborato strettamente con i Centri americani per il controllo delle malattie (Cdc) nel corso della pandemia del 2008. 
Con l'Italia, fanno parte della rete la Svezia, con l'Istituto per il controllo delle malattie trasmissinili (Smi), i Laboratori del Servizio veterinario degli Stati Uniti ad Ames, l'istituto privato Craig Venter. 
Ogni anno i laboratori di sanità pubblica di tutto il mondo raccolgono nelle loro regioni i campioni dei virus in circolazione dalle persone colpite dall'influenza e li comunicano all'organizzazione Mondiale della Sanità (Oms). I dati vengono quindi utilizzati per individuare i ceppi dominanti e progettare ogni anno un vaccino in grado di contrastare l'influenza. I costi elevati del sequenziamento hanno tuttavia limitato l'analisi dei dati ad appena il 20% dei campioni raccolti.  
I ricercatori che hanno aderito alla Rete Globale per l'Influenza sono convinti che avere a disposizione macchine per il sequenziamento più economiche potrà dare un impulso decisivi all'identificazione dei ceppi in circolazione. Ritengono inoltre che questo permettera' di individuare piu' precocemente i ceppi emergenti e di concentrare sforzi e risorse nelle aree nella quale questi sono più prevalenti. La stessa tecnica, secondo i ricercatori, permetterà di avere un quadro della situazione molto più rapidamente, in modo da mettere a punto in tempi piu' rapidi vaccini più mirati.  
