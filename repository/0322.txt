#titolo 20 settembre - Polverini: tradita da sistema che c'era da anni  - Politica
"Mi sono sentita tradita da un sistema all'interno del Consiglio che viene da molte legislature che pensava di farla franca anche in un momento difficile come quello che stiamo vivendo. Quello che accade oggi non inizia oggi. Questo sistema si è costruito negli anni. Bisognava capire prima che non era più il momento". Alla vigilia del Consiglio regionale sui tagli ai costi della 'Casta' che marcherà il suo futuro politico, il 20 settembre la presidente della Regione Lazio Renata Polverini affida in una lunga intervista alla trasmissione Piazzapulita di La7 le sue riflessioni sullo scandalo dei fondi 'allegri' della Regione Lazio da lei amministrata.  
Dimissioni? "Domani vedremo il Consiglio. Domani é l'ultimo atto". E dopo la politica non ci sarà l'Udc, come si dice, ma "il sindacato, dietro le quinte". Protagonista della vicenda che ha scosso il Lazio l'ex capogruppo Franco Fiorito, indagato per peculato, che avrebbe affermato (salvo poi ritrattare) che "Polverini non poteva non sapere". La governatrice ha negato tutto. Giunta e consiglio, ha spiegato, sono enti indipendenti: "Noi assegniamo al Consiglio i fondi in capitolo unico, loro decidono come ripartirli. Non sapevo dei 300 mila euro di Fiorito perché non avevo titolo a saperlo". Fiorito, che lei conobbe in campagna elettorale. Una campagna, per Fiorito, ricchissima di mezzi: "Era una persona politicamente impegnata da tempo - ha aggiunto - ha sempre detto a me e a tante persone che veniva da una famiglia benestante. Non mi sono fatta altre domande. Ma non avevo capito chi fosse Fiorito". Ma qualcuno le ha impedito di fare i tagli prima? "Certo - ha risposto - c'era l'equilibrio tra poteri del consiglio e poteri della giunta. Quando si va in Consiglio bisogna mediare, tra azione di governo e azione legislativa. Poi a un certo punto - ha detto ancora - è successo quello che è successo e la mediazione politica è andata a farsi friggere. O stanno con me, o contro". Polverini difende il suo operato come presidente; ricorda "l'aver sfidato il monopolio dei rifiuti", puntualizza che le persone che lavorano attorno a lei, già al centro di polemiche per i loro contratti, "hanno incarichi fiduciari, tutte persone che verranno via con me quando me ne andrò, che non resteranno in eterno alla Regione. A me nessuno dei leader politici mi ha mai detto 'Renata dimettiti'. A me non mi hanno mai trovato con le mani nel sacco e mai mi ci troveranno. Io ho cessato la possibilità di intrallazzare con una mia delibera". Ma non sarà un presidente debole, di qui in avanti? "Capita anche a Monti, che è un premier tecnico: deve avere a che fare con la politica. E a me a livello psicofisico non mi ammazza nessuno".  
