#titolo Al mercato dei 'Cesaroni' arriva Culinaria,viaggio nel gusto - Fiere&Eventi - Terra&Gusto
   -  Presto a Roma, alla Garbatella il regno dei 'Cesaroni', torna ''Culinaria, un viaggio nel gusto''. 
  Ottava edizione dell'iniziativa che fa incontrare 40 chef, artigiani del gusto, street fooder, e buongustai si terra', da sabato 16 a lunedì 18 marzo, presso il nuovo Mercato rionale della Garbatella in via Francesco Passino. Tante eccellenze enogastronomiche in 2500 metri quadri, allestiti con una scenografia suggestiva,che fa convivere tutte le arti culinarie. 
Sarà possibile trovare fianco a fianco il kebab e la pizza con la mortadella, lo gnocco fritto e il sushi, la mozzarella di bufala e le spezie più rare, il caviale e il tartufo. Un vero e proprio caleidoscopio di profumi e sapori, una full immersion nel gusto. 
Nelle tre giornate si alterneranno ai fornelli circa 40 chef, dal sudamericano Roy Caceres ai gusti della Ciociaria a firma Salvatore Tassa. In un susseguirsi di perfomance, cooking show e degustazioni con il coinvolgimento del pubblico. 
Quest'anno, la filosofia e i valori ispiratori di Culinaria, oltre a trovare espressione nella partecipazione di rinomati personaggi e aziende legate al mondo dell'enogastronomia, sono riconoscibili anche dalla scelta della location e del suo allestimento. Quest'anno l'evento mette al centro del palcoscenico il mercato, luogo di sintesi tra culture e tradizioni, punto di incontro tra il consumatore e il prodotto che attraversa in modo trasversale l'intero universo cibo, dallo street food alle creazioni dei grandi chef. Orario: dalle 11.00 alle 21.00 - Biglietto: 10 euro.(ANSA).  
