#titolo Verdetti televoto vs giuria, eterno tormentone  - Speciale Sanremo
dell'inviata Elisabetta Malvagna 
 SANREMO - Puntuale come ogni anno si accende il dibattito sul verdetto del festival di Sanremo. Fazio ha voluto reintrodurre la Giuria di Qualità per controbilanciare il peso del televoto, dopo episodi eclatanti come ad esempio quello del 2010 con la quasi vittoria della coppia Pupo-Emanuele Filiberto e la contestuale vittoria di Valerio Scanu. Ma forse anche per arginare l'ondata di cantanti lanciati dai talent premiati con la palma del vincitore, da Marco Carta a Scanu, appunto, fino a Emma, l'anno scorso. Eppure anche con l'arrivo dei giurati di qualità presieduti tra l'altro da un premio Oscar Nicola Piovani stavolta, hanno vinto due ex X Factor: il Big Marco Mengoni e il Giovane e il semi-sconosciuto ai più Antonio Maggio (vincitore di X Factor 1 con gli Aram Quartet), molto amato dagli 'esperti'. 
 E, secondo i dati finali, sembra che ieri ci sia stato un voto anti-Modà, tema rilanciato dal tam tam su Twitter. Mentre nella quinta serata (tra le 21:17 e le 23:33) la band guidata da Kekko era in testa al televoto (25% rispetto al 20.72% di Mengoni), dalle 00:26 alle 00:52 Marco ha improvvisamente staccato i rivali di oltre 10 punti percentuali, balzando al 44,18% rispetto ai 33.90% dei Modà. Sull'ipotesi di una campagna sui social per 'fermare' i Modà e impedire loro la vittoria, Kekko si è mostrato sereno: "Non mi arrabbio, fa parte del gioco. Mi chiedevo piuttosto perché tanti big della canzone italiana non volessero venire a Sanremo. Forse, ora l'ho capito".  
 Tra Mengoni e i Modà è stato un vero testa a testa per quanto riguarda il televoto: giovedì il primo aveva, appunto, il 25% dei voti, i Modà il 20%; percentuali che si sono invertite nella finale di ieri. Da notare che con 14 Big in gara, i primi due hanno assorbito quasi la metà dei voti del pubblico da casa. Nella prima parte della serata Mengoni ha avuto però dalla giuria di qualità solo il 6,50% dei voti, sempre più dei Modà (4%) ma molto meno di Elio e le storie tese, che se dal televoto hanno avuto il 5,18% (somma, come per tutti, della terza e quinta serata), dai giurati hanno invece ricevuto ben il 22,50% dei voti. Ieri sera i giurati, oltre che per Elio, hanno tifato per Malika Ayane, premiata con il 18% dei voti (televoto solo il 3,40%), seguita da Raphael Gualazzi (15%, televoto 6,13%), Daniele Silvestri (11,50%, televoto 4,87%) e Max Gazzé (8,50%, televoto solo il 3,36%). E le altre due ex talent? Se Chiara, una delle favorite, è ottava in classifica dopo aver ricevuto dal pubblico da casa il 6.92% dei voti e il 3,50% dalla giuria di qualità, neanche l'ex star di Amici Annalisa Scarrone ha avuto un piazzamento di spicco in classifica, posizionandosi in nona posizione con l'8.90% del televoto e un misero 1% della Giuria di qualità. Sorprendente in un certo senso l'esito di un ex vincitore del festival ,Simone Cristicchi, che ha avuto più dal televoto (3.93%) rispetto ai giurati di qualità (2%), che in teoria avrebbero dovuto premiare un cantautore apprezzato come lui.  
