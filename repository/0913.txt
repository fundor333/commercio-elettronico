#titolo Fincantieri: consegnate a Muggiano due unita' per Emirati - Shipping e Cantieri - Mare
  (ANSA) - GENOVA, 8 GEN - Si è svolta oggi presso lo stabilimento  Fincantieri  di  Muggiano  (La Spezia) la cerimonia di consegna di due unità per la Marina Militare degli  Emirati Arabi Uniti . Si tratta della corvetta  "Abu Dhabi Class" , varata nel febbraio 2011, e del pattugliatore "Ghantut", varato presso lo stesso cantiere nel gennaio 2012.     Lo ha reso noto Fincantieri, precisando che le due unita' rappresentano un esempio di eccellenza del prodotto Fincantieri per l'elevata capacità e flessibilità nello svolgere differenti profili di missione, dall'attività di pattugliamento e sorveglianza, alla difesa nei confronti di minacce aeree e di superficie, in scenari operativi nazionali e internazionali. 
 La cerimonia si e' aperta con la caratteristica recita del Corano in ossequio ai dettami della religione islamica. Erano presenti, tra gli altri, il Capo di Stato Maggiore delle Forze Navali degli Emirati Arabi Uniti, Ibrahim Salem Mohamed Al-Musharrakh, l'ammiraglio Alberto Gauzolino, in rappresentanza del Capo di Stato Maggiore della Marina Militare Italiana e il direttore Navi Militari di Fincantieri, Alberto Maestrini.  
 ''A riprova dell'importanza strategica assunta dal mercato mediorientale e della solida e proficua partnership avviata con gli Emirati - precisa una nota della societa' - Fincantieri ha costituito, in Abu Dhabi, la Etihad Ship Building, in joint venture con Al Fattan Ship Industries e Melara Middle East, che ha l'obbiettivo di progettare, produrre e vendere navi sia civili che militari, oltre a condurre attività di manutenzione e refitting.  
 ''Oggi più che mai - continua la nota - l'acquisizione di commesse all'estero comporta che le navi vengano costruite in cantieri locali''.     Fincantieri sarà presente dal 17 al 21 febbraio all' importante Fiera "Idex" di Abu Dhabi, dedicata al comparto della Difesa, con una finestra sul settore dei megayacht.(ANSA).  
