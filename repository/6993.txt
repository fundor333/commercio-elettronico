#titolo L'America Indie e d'autore in corsa al Lido  - Spettacolo
di Francesco Gallo 
 L'america indie, quella del cinema d'autore lontana mille miglia dai blockbuster, non mancherà quest'anno al Lido, in corsa per il Leone d'oro alla 69/a edizione della Mostra del cinema di Venezia (29 agosto-8 settembre). 
 La bandiera stelle e strisce insomma ci sarà con la forza di cinque film su 18: dal titolo di apertura,  THE MASTER  di Paul Thomas ANDERSON a  TO THE WONDER  del riservato regista Terrence Malick; da  AT ANY PRICE  di Ramin Bahrani a  SPRING BREAKERS  di Harmony Korine fino al maestro Brian De Palma che corre con  PASSION , coproduzione franco-tedesca. 
 THE MASTER  del californiano Anderson (Magnolia) con Joaquin  Phoenix, Philip Seymour Hoffman ed Amy Adams, è la storia controversa della nascita di una setta religiosa (che rinvia alla vicenda Scientology). Ambientato negli anni '50, racconta la relazione tra il leader carismatico di una setta pseudo-religiosa (Seymour Hoffman) ed un uomo con problemi di alcolismo (Joaquin Phoenix) che rimane affascinato dalla sua personalita' e diventa il suo braccio destro 
 TO THE WONDER  di Terrence Malick (La sottile linea rossa) con Ben Affleck, Rachel McAdams, Olga Kurylenko, racconta un triangolo d'amore a cavallo tra Europa e Oklahoma. Affleck è un filantropo che si trasferisce a Parigi per cambiare vita e si innamora di una donna europea (Kurylenko). Quando i due tornano in America, lui incontra una donna (McAdams) con cui aveva avuto una storia in passato, proprio mentre i rapporti con la fidanzata iniziano a peggiorare. 
 AT ANY PRICE  del regista americano di origine persiana Ramin Baharani (Chop Shop) con Zac Efron, Dennis Quaid, Kim Dickens e Heather Graham, è ambientato nella campagna Usa. Di scena la storia di Harry Whipple (Quaid), agricoltore e commerciante di sementi che cerca di ampliare la sua attività alienandosi, però, l'amore dei figli e dalla devota moglie Irene. Quando il figlio prediletto non torna più alla fattoria, Henry si rivolge al figlio più giovane e ribelle, Dean (Efron), ma anche lui, come il fratello, rifiuta l'eredità della famiglia pur di seguire il suo sogno: diventare pilota di auto. 
 SPRING BREAKERS  di Harmony Korine con James Franco, Selena Gomez, Vanessa Hudgens, Ashley Benson, Heather Morris, vede in scena quattro ragazze disposte a tutto pur di riuscire a partire per lo Spring Break. Franco veste i panni di Alien, un rapper trafficante di droga. Sull'altro fronte quattro ragazze universitarie formano una gang e tentano un colpo pur di vivere nuove avventure e sfuggire alla noia del dormitorio del college. Per loro sarà cruciale l'incontro con Alien. 
 Infine  PASSION  di Brian De Palma (Carrie lo sguardo di satana) con Rachel McAdams, Noomi Rapace e Paul Anderson, vede il ritorno del regista al thriller dalle tinte erotiche. Di scena Christine (McAdams) e Isabelle (Rapace) legate da una pericolosa attrazione. La prima è la spietata manager di una multinazionale che ama far soffrire le persone con cui collabora. L'altra è la sua intelligente assistente, troppo spesso da lei umiliata. E questo fino al punto di non ritorno. Isabelle mette in atto un piano per liberarsi della sua aguzzina e contemporaneamente farsi scagionare dall'omicidio. Il film è il remake Usa del francese Crime d'amour, diretto da Alain Corneau nel 2010.  
