#titolo Michelin, stabilimento Cuneo compie 50 anni. 250 mln di pneumatici - Industria e Mercato - Motori
  CUNEO - Ha 'sfornato' oltre 250 milioni di pneumatici, diventando lo stabilimento piu' importante d'Italia e d'Europa nel suo settore. Compie mezzo secolo la Michelin di Cuneo, che si prepara a festeggiare con un ricco calendario di iniziative presentate oggi dal direttore dello stabilimento, Simone Mattion, e dal sindaco di Cuneo, Federico Borgna. 
Operativo dal settembre 1963, due anni dopo la costruzione, lo stabilimento occupa 2 mila persone, piu' altre 200 con contratti temporanei. La produzione attuale e' di 14 milioni di pneumatici, due terzi destinati ai ricambi e un terzo a vetture e furgoni di prima vendita. 
Nonostante la crisi, le prospettive per il 2013 sono di un ''seppur minimo'' incremento. Presente anche a Fossano (Cuneo), Alessandria e Torino, con gli stabilimenti di Stura e Dora, Michelin ''ha avuto un ruolo importante - ha detto Mattion - per la crescita economica del Piemonte''. 
Tra gli appuntamenti organizzati per il cinquantenario, una gara podistica Fidal, una prova nazionale di handbike, una campagna sulla sicurezza stradale, un raduno d'auto d'epoca e un concerto dell'orchestra Bruni.  
