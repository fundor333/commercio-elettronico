#titolo Ue indaga su aiuti stato ad aeroporti sardi - Economia e lavoro - ANSA Europa
  BRUXELLES - La Commissione Ue ha aperto  un'indagine approfondita  per esaminare se il sostegno finanziario fornito agli  aeroporti sardi  e alle compagnie aeree che vi operano sia in linea con le regole Ue sugli aiuti di stato. Il regime speciale, notificato a Bruxelles nel 2011, e' tra l'altro gia' stato applicato in violazione alle norme Ue sin dal 2010 per Alghero, Olbia e Cagliari, che a loro volta hanno fornito agevolazioni ad alcune compagnie tra cui Ryanair. 
   
 Nel novembre 2011 l'Italia, ricorda la Commissione, ha notificato un  regime di compensazioni  per il periodo 2012-2013 ''volto a sostenere lo sviluppo e ad attenuare il carattere stagionale dei servizi di trasporto aereo fra la Sardegna, l'Italia continentale e il resto d'Europa''. 
   
 Questo prevede che ''i gestori aeroportuali ottengano una compensazione per selezionare compagnie aeree in grado di raggiungere determinati obiettivi annuali, in termini di frequenze e di volume di passeggeri su certe  rotte 'strategiche' ''. A loro volta, le compagnie aeree - selezionate tramite gara d'appalto - ricevono contributi finanziari dai rispettivi aeroporti. 
   
 Ma i servizi del commissario Ue alla concorrenza Joaquin Almunia, nella prima fase di analisi, hanno concluso che ''il regime e' gia' stato attuato'', e questo ''in violazione'' della regola Ue che richiede l'autorizzazione della Commissione prima di procedere. Le agevolazioni sono infatti contenute in una legge regionale del 2010. Dal 2010, quindi, gli aeroporti di  Alghero, Cagliari e Olbia  hanno ricevuto anticipi sulle compensazioni accordate tramite prestiti concessi dalla Regione Sardegna. 
   
 Questi, a loro volta, hanno versato contributi finanziari a vettori aerei, fra cui  Ryanair , scelti tra l'altro senza nessun bando di gara. La Commissione teme quindi che ''tale sostegno pubblico possa procurare ai beneficiari un indebito vantaggio economico di cui non godono invece i loro concorrenti''. Le parti interessate hanno ora un mese di tempo per presentare le proprie osservazioni. 
   
   
            
