#titolo Istat:italiani in buona salute ma e'stabile abitudine a fumo - Stili di vita - Salute e Benessere
     (ANSA) - ROMA, 18 DIC - Gli italiani affermano di essere
complessivamente in buona salute, anche se alcuni cattivi stili
di vita si confermano stabili nel tempo. E' il caso
dell'abitudine al fumo da sigarette, piu' diffuso tra i giovani
e le donne di mezza eta'. Il dato emerge dall'Annuario
statistico 2012 dell'Istat.    Nel 2012, il 71,1% della popolazione ha dunque fornito un
giudizio positivo del proprio stato di salute, ma la percentuale
e' piu' alta fra gli uomini (75,3%) che fra le donne (67,1%). 
Quanto alle patologie croniche, il 38,6% delle persone dichiara
di esserne affetto, ma la percentuale sale notevolmente,
raggiungendo l'86,1%, fra gli ultrasettantacinquenni. Le
malattie croniche piu' diffuse sono l'artrosi/artrite (16,7%),
l'ipertensione (16,4%), le malattie allergiche (10,6%),
l'osteoporosi (7,7%), la bronchite cronica e l'asma bronchiale
(6,1%) e il diabete (5,5%). 
   In riferimento agli stili di vita, invece, l'abitudine al
fumo, rileva l'Istat, ''e' stabile negli ultimi anni e coinvolge
il 21,9% della popolazione over 14''. Anche nel 2012, a fumare
sono soprattutto gli uomini (27,9%) rispetto alle donne (16,3%),
ma la quota di persone dedita al tabagismo e' nettamente piu'
elevata fra i giovani 25-34enni (35,9%) e fra le donne di 45-54
anni (23,4%). I non fumatori rappresentano la maggioranza della
popolazione di 14 anni e piu' (54,2%), con evidenti differenze
di genere: il 41,2% degli uomini e il 66,3% delle donne. In un
anno, comunque, rileva il Rapporto, ''la quota di popolazione
adulta non dedita al fumo aumenta di un punto e mezzo
percentuale''. 
(ANSA).
