#titolo Forza delle donne e la miss si commuove - Spettacolo
Commozione e lacrime all'apertura di Miss Italia 2012 quando si parla di 'forza delle donne'. Sotto lo sguardo dolce di Tara Gandhi, nipote del Mahatma, una delle aspiranti miss è stata chiamata ad esprimere le proprie emozioni. Occhi lucidi e voce incrinata, la giovane ha spiegato: "Sentendo accennare alla forza delle donne - ha raccontato asciugandosi il viso con il dorso della mano - ho pensato alla mia mamma che ha avuto la forza di crescermi da sola". Applausi scroscianti dal pubblico e dalle 221 colleghe. Che il modello femminile dominante sia quello della madre lo ha confermato anche la psicoterapeuta Maria Rita Parsi che ha presentato oggi il libro 'Miss Italia Mind', una ricerca compiuta lo scorso anno tra le ragazze che presero parte all'edizione 2011 e a cui sono state rivolte 300 domande ciascuna. Il 69% delle aspiranti miss Italia ha indicato la propria mamma come modello, oltre che citare altre donne, questa volta celebri, Rita Levi Montalcini, Giovanna d'Arco e poi molte attrici, veline e soubrette. L'indagine ha indagato anche la loro percezione di sé: 'solo' il 29% delle ragazze intervistate non si sente perfetta mentre uno dei problemi principali per molte di loro - ha spiegato Parsi - "é tenere a bada le rotondità". La maggior parte delle ragazze "pur non distinguendo bene tra carattere e temperamento", ha aggiunto la psicoterapeuta, si considera una persona "solare".  Si chiama Gloria Radulescu ed è Miss Eleganza Silvian Heach Puglia, la ragazza che oggi durante l'incontro con Tara Gandhi si è commossa spiegando di aver pensato alla forza della sua mamma che "l'ha cresciuta da sola". In serata, intanto, si è svolta la sfilata delle miss lungo il viale delle terme di Montecatini. Miss Italia uscente, Stefania Bivone, ha dato fuoco alla corona che simboleggia il concorso di bellezza dando il via alla passerella delle 222 candidate alla sua successione. 
 RAGAZZE INDOSSANO T-SHIRT CON LE FRASI DI GANDHI  - 'La vera bellezza si trova nella purezza del cuore', 'Vedo e trovo la bellezza nella verita'. Sono alcune frasi tratte dalle riflessioni di Gandhi stampate sulle magliette che oggi indossavano le 222 candidate miss Italia nel corso dell'incontro con la nipote del Mahatma, Tara Gandhi. Canottiera nera coperta dalla t-shirt bianca con le scritte 'spirituali' in azzurro, rosa e giallo, jeans e scarpe da ginnastica: così si sono presentate le giovani miss provenienti da tutte le regioni italiane. La bellezza interiore è stata oggi celebrata in tutte le forme disponibili in un concorso di bellezza. Atmosfera diversa dal solito, garantiscono i veterani, di "commozione, raccoglimento e spiritualità". Dopo l'incontro con Tara Gandhi, al quale hanno preso parte la patron Patrizia Mirigliani, la psicoterapeuta Maria Rita Parsi, l'assessore provinciale di Firenze Carla Fracci e la miss Italia in carica, Stefania Givone, ha fatto la sua comparsa tra le ragazze Fabrizio Frizzi, che presenterà anche l'edizione 2012. "Spero che per le ragazze sia un buon inizio - ha commentato -, questa è comunque un'esperienza che ti fa crescere, ti fa maturare".  
