#titolo Michelle e Ann  - Protagonisti
di Marcello Campo 
 Michelle Obama, Ann Romney e le loro emozioni, il loro stess, alla vigilia del duello tv che potrebbe segnare la vita dei loro amati mariti. In una sorta di intervista doppia, davanti alle telecamere della Cnn, la First Lady e chi cerca di prenderle il posto raccontano come vivranno il duello tv in programma a Denver. Ambedue le interviste sono pubblicate sul sito di Ansa Usa www.potus2012.it. "I dibattiti - ammette Michelle - mi mettono sempre un certo nervosismo... Divento come uno di quei genitori che guardano il loro bambino mentre sta in equilibrio sulla sbarra... Stai lì davanti cercando di non farti notare, di non tradire alcuna espressione". Aggiunge che non ha da dare alcun consiglio particolare al marito presidente. Solo "incoraggiamenti positivi". "Barack - osserva Michelle - non ha bisogno di grandi indicazioni, è uno molto bravo nei dibattiti. Sa il fatto suo. Quindi l'unica cosa che gli dico è di divertirsi, di rilassarsi e di essere se stesso. E sono certo che farà del suo meglio". 
 Ovviamente, anche l'aspirante prima signora d'America, si dice certa sulle capacità del marito. Ma poi la bionda Ann racconta qualche dettaglio personale inedito: "Ogni volta che Mitt sale sul podio, si toglie l'orologio. Poi prende un pezzetto di carta su cui scrive la parola 'papa''. E' incredibile, ma è così. Lui ama il padre, lo ha sempre rispettato. E questo è un modo per averlo sempre con sé, a fianco. Non vuole fare nulla - prosegue quasi emozionata - di cui il padre non possa essere orgoglioso". Quindi, racconta con gli occhi più vispi che mai: "Mio marito sin dall'inizio comincia a guardare la platea, sino a quando non incrocia il mio sguardo. Ha bisogno di questa connessione emotiva. E quasi dopo ogni risposta, mi cerca in mezzo al pubblico e mi guarda come per chiedermi: 'Sono stato bravo? Andava tutto bene'. E io gli rispondo sempre, 'si', vai benissimo, vai avanti così'". 
 Due stili opposti per due donne molto diverse,  accomunate da un unico punto: sono più popolari dei loro mariti. La First Lady Michelle Obama e Ann Romney, la moglie del candidato repubblicano Mitt Romney, piacciono agli americani certamente di più dei loro consorti, con i quali hanno equilibri diversi e giocano ruoli diversi. Ann Romney si presenta come la mamma d'America a capo della famiglia perfetta. Michelle propone uno stile meno tradizionale e impostato, fatto di ironia e anche delle esperienze lavorative accumulate in campo legale, quando nei panni di avvocato esercitava a Chicago. Michelle e il presidente Barack Obama sono complementari: in campagna elettorale si dividono i compiti, con Michelle in giro per l'America a incontrare veterani, militari, lavoratori. Sono le due facce della stessa medaglia e alcuni, guardando avanti, li vedono anche antagonisti: sulle orme della famiglia Clinton, secondo alcuni osservatori non è escluso che anche per gli Obama ci possa essere un tentativo da parte di Michelle di conquistare un giorno la Casa Bianca. Ann, invece, rappresenta il volto umano di un candidato che appare lontano dalla realtà e che non riesce a far breccia nei cuori: alla convention ha rubato la scena al marito, con un intervento da star, umano e dedicato all'amore, proponendosi come la mamma e nonna d'America che ha superato il cancro al seno e la sclerosi multipla. Con Ann la Casa Bianca farebbe un tuffo in un passato non lontano: con il suo stile più formale e conservatore, la famiglia Romney - una coppia consolidata che è insieme dal liceo - riaffermerebbe un cliché americano 'datato'. Ann ha un punto di forza rispetto a Michelle: è la sua storia è nuova, toccante e in una politica americana che si muove sempre più intorno ai personaggi più che ai programmi, Ann può essere l'asso nella manica di Mitt Romney. Uno stile opposto a quello dell'ironica Michelle, che sia in casa che fuori non rispecchia lo stereotipo della First Lady, anche nell'abbigliamento, più 'aggressivo' e sicuramente più giovane rispetto ad Ann e alle altre inquiline della Casa Bianca del passato. Se Barack Obama, come in precedenza Bill Clinton, ha cantato e suonato, negli annali non si trova una First Lady che abbia fatto flessioni in televisione e coltivato un orto alla Casa Bianca. Una First Lady moderna che ha ammesso, sorridendo, davanti alle telecamere di aver consentito alle due figlie di andare quattro settimane in un campo scuola solo perché c'era il Secret Service per garantirne la sicurezza. E che, sempre con il sorriso sulle labbra, ha confessato di aver imposto una dieta anche al cane presidenziale, Bo. E proprio Bo e il suo rapporto con la famiglia è un tratto di distinzione fra i due contendenti alla Casa Bianca: se in alcune foto Romney veniva ritratto in auto con il cane sul tettino, Bo "é abituato a correre per l'Air Force 1" ammette Michelle. 
    
