#titolo Iran avverte Israele, 'Se attaccate vi fulminiamo' - Associate
di Rodolfo Calo' 
 La Guida suprema iraniana Ali Khamenei ha colto l'occasione del 23/o anniversario della scomparsa del padre della rivoluzione islamica, l'ayatollah Ruhollah Khomeini, soprattutto per esaltare i progressi compiuti dall'Iran negli ultimi trent'anni grazie all'islam ma anche per ammonire Israele sulla ''fulminante'' reazione militare che comporterebbe un attacco dello Stato ebraico agli impianti nucleari iraniani.    Nel discorso tenuto al mausoleo dell'imam Khomeini nella parte sud di Teheran davanti a decine di migliaia di persone, Khamenei ha sottolineato che l'Iran e' oggi un ''modello'' di ''dignita' nazionale'' e ''progresso'': inoltre ''la nazione iraniana e' di gran lunga piu' potente rispetto all'inizio della rivoluzione in termini di potere politico'' e capacita' ''di influenzare gli sviluppi globali''. Il Paese, ha sostenuto il suo leader, e' stato in grado di vincere le sfide di vario tipo, anche militari ed economiche, che hanno puntato a distruggere le realizzazioni della rivoluzione islamica guidata da Khomeini nel 1979: ''Cio' che i nemici dell'Iran temono, e devono temere, non e' l'Iran nucleare ma l'Iran islamico'', ha affermato Khamenei riferendosi implicitamente al programma atomico civile di Teheran sospettato di finalita' militari soprattutto da Israele, che ha minacciato e continua a non escludere un intervento militare per stroncarlo sul nascere prima che possa anche solo rendere possibile la costruzione di armi atomiche.    A questo proposito Khamenei ha avvertito che eventuali attacchi di Israele ''ricadranno come un fulmine sulla sua testa'': ''Se i dirigenti sionisti parlano di azione militare'' e' ''perche' sono terrorizzati e' piu' vulnerabili che mai''.    Gia' ieri, a conferma di precedenti proclami simili,  il generale di brigata Yahya Rahim-Safavi, alto consigliere di Khamenei, era stato militarmente piu' preciso avvertendo che le basi americane in Medio Oriente e qualsiasi angolo di Israele sono tutte alla portata dei missili dell'Iran. Dal canto suo il presidente iraniano Mahmud Ahmadinejad, esaltando la figura di Khomeini ma come sempre senza fare accenni a mai prospettate iniziative belliche iraniane, ha sottolineato l'insistenza del defunto leader sulla necessita' di sradicare il sionismo per i diritti delle nazioni, come quella palestinese.    In attesa della prossima tappa di Mosca (18 e 19 giugno) del negoziato itinerante fra le maggiori potenze mondiali e l'Iran sul suo programma nucleare, Khamenei ha ribadito che le sanzioni internazionali non fermeranno mai il progresso della nazione (e' stato appena annunciato ad esempio che e' ormai pronto all'80% un nuovo centro per il lancio in orbita di satelliti intitolato proprio a Khomeini). Il leader inoltre ha sostenuto che ''americani ed occidentali'' in maniera ''idiota'' ''esagerano la questione nucleare per coprire i loro problemi'' economici  
