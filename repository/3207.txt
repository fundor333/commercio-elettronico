#titolo Bosch, a Detroit di scena la collaborazione con Gruppo Fiat - Componentistica - Motori
  DETROIT- Dopo la presenza diretta al Consumer Electronics Show di Las Vegas, con uno stand interamente dedicato alle tecnologie del presente e del futuro per migliorare automobili, comunicazioni, edifici, sicurezza e risparmio energetico, Bosch è di scena anche al North American International Auto Show di Detroit, dove i dispositivi e i sistemi automotive di Bosch e delle sue divisioni sono presenti negli equipaggiamenti delle più importanti e significative novità del Salone, comprese quelle di Ferrari, Maserati e Fiat. 
   Quello che lega Bosch al mondo delle vetture sportive ad alte prestazioni del Cavallino e del Tridente è un rapporto davvero speciale perché unisce il saper fare tipico dei grandi costruttori italiani con la capacità di ricerca e di attuazione dell'innovazione tecnologica che è propria delle industrie tedesche. Ne sono un esempio i sistemi Bosch che Maserati ha adottato per il controllo della trazione e della frenata, anche in situazioni limite. Quando la tecnologia raffinata si combina con la ricerca delle massime prestazioni, è determinante che nel sistema di gestione della dinamica di marcia sia possibile utilizzare una soglia di intervento del controllo elettronico più alta, tale da lasciare al pilota il massimo piacere della guida, ma pur sempre idonea ad eliminare situazioni di rischio.  
   Numerosi i sistemi che Bosch propone per migliorare, in generale, la sicurezza sulle strade. E' il caso dell'Adapitive Cruise Control, che adatta automaticamente la velocità al flusso del traffico e che nella variante Stop & Go permette la guida in automatico nelle code. O, ancora, del Lane Keeping Support, che aiuta il guidatore a restare nelle corsie e, grazie ad una evoluzione dei sistemi di riconoscimento mediante telecamera, è anche in grado - se l'auto è dotata di servosterzo elettrico - di riallineare automaticamente la vettura rispetto alla segnaletica orizzontale. 
   Sul fronte dell'eco-mobilità, grande interesse invece a Detroit per la nuova Fiat 500e, primo veicolo totalmente elettrico a montare batterie Bosch. L'equipaggiamento di bordo della nuova Fiat proviene infatti dalla SB LiMotive Germany GmbH di Stoccarda e dalla Cobasys LLC con sede ad Orion, nel Michigan, due aziende che - una volta ottenute le necessarie approvazioni dalle autorita' competenti - saranno integrate nel Gruppo Bosch in qualita' di nuova consociata Robert Bosch Battery Systems. Bosch ha infatti rilevato tutti i progetti avviati nel campo dei sistemi batteria con l'obiettivo di intensificarne le attivita' e, in particolare, per progredire sul fronte della loro gestione, adeguando lo stoccaggio dell'energia al veicolo. 
   Questo obiettivo coinvolge tutti gli aspetti dell'integrazione meccanica ed elettronica, settore in cui Bosch esprime le sue competenze piu' spiccate. L'efficienza e il rendimento dei veicoli elettrici dipendono dalla massima interazione fra tutte le componenti elettriche ed elettroniche e dalla gestione delle principali variabili che influiscono sulla batteria come la temperatura o lo stato della carica, cosi' da poter soddisfare le specificita' delle varie situazioni. Bosch sta lavorando allo sviluppo di questi elementi e ottenere così progressi significativi nell'autonomia e nel tempo di carica, fattori decisivi per il successo dei veicoli elettrici.  
