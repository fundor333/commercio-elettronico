#titolo Ue: Commissione, partiti presentino candidati a presidenza - Altre news - ANSA Europa
     (ANSA) - BRUXELLES, 8 MAR - La disaffezione nei confronti
della politica non e' un problema solo italiano ed e' per questo
che, in occasione del rinnovo del Parlamento di Strasburgo nel
2014, i partiti europei dovranno presentare loro candidati per
il posto di presidente della Commissione Ue. Questa, in estrema
sintesi, la 'raccomandazione' che l'esecutivo europeo rivolgera'
ai gruppi che oggi compongono il Parlamento Ue nel quadro delle
azioni finalizzate a riavvicinare i cittadini alle istituzioni e
combattere il fenomeno dell'assenteismo.    A presentare la proposta sara' la vicepresidente Vivian
Reding in occasione della riunione settimanale della Commissione
che si terra' martedi' prossimo a Strasburgo durante lo
svolgimento della sessione plenaria del Pe. L'esecutivo intende
chiedere alle autorita' e ai partiti nazionali anche un maggiore
e piu' puntale impegno nell'informare i cittadini sui legami
esistenti con le formazioni politiche europee. 
   In occasione delle elezioni europee del 2009 l'astensionismo
ha toccato il massimo storico del 43%. Ma da recenti sondaggi e'
emerso che l'84% dei cittadini Ue ritiene che il fenomeno possa
essere combattuto efficacemente attraverso una maggiore
informazione sulle elezioni europee, sull'impatto che le
decisioni Ue hanno sulla vita quotidiana di tutti nonche' sui
programmi e gli obiettivi dei candidati al Pe.(ANSA).
