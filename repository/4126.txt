#titolo Ue: Microsoft non rispetta impegni, rischia multa - Altre news - ANSA Europa
  (ANSA) - BRUXELLES, 17 LUG - Microsoft rischia una multa se verra' confermato dall'indagine aperta oggi dalla Commissione Ue che non ha rispettato gli impegni presi nel 2009 sulla possibilita' di scelta dei browser web. Lo ha annunciato il commissario alla concorrenza Joaquin Almunia. ''Microsoft non ha rispettato gli impegni presi nel 2009'', e l'azienda ''sembra riconoscere questi fatti'', ha affermato Almunia sottolineando che ''e' la prima volta che ci capita che gli accordi obbligatori non vengono rispettati''. 
Con la nuova inchiesta che la Commissione ha aperto oggi, se le accuse saranno confermate, ''ci saranno serie conseguenze per Microsoft'' con ''sanzioni'', che possono arrivare sino al 10% del suo fatturato annuo (quasi 70 miliardi di dollari nel 2011). 
Microsoft si era impegnata a rendere disponibile sino al 2014 uno ''schermo di scelta'' per gli utenti con cui impostare il web browser di preferenza, che prima era automaticamente impostato su Internet Explorer. Ma con l'introduzione di Windows 7 Service Pack 1 nel febbraio 2011 la possibilita' di scelta e' scomparsa, a differenza di quanto dichiarato nei rapporti annuali che il gigante informatico era obbligato a presentare a Bruxelles. 
''Credevo che i rapporti fossero accurati, ma sembra che cosi' non sia, cosi' abbiamo immediatamente agito'', ha sottolineato Almunia, che si e' detto intenzionato a rafforzare il sistema di monitoraggio per le imprese che decidono di assumere impegni vincolanti con Bruxelles nelle procedure antitrust. (ANSA).  
