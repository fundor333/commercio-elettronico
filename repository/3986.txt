#titolo Iraq, 21 anni fa partiva la prima guerra del Golfo - Speciali
di Nicoletta Nencioli        
WASHINGTON - Ventidue anni fa, poco prima delle tre del mattino, scattava l'operazione 'Desert Storm' contro l'Iraq del regime di Saddam Hussein, che il precedente 2 agosto aveva invaso i territori del Kuwait: nel giro di pochi minuti, all'alba del 17 gennaio 1991, una dozzina di elicotteri della task Force 'Normandy' colpirono le istallazioni radio delle difese aree irachene ai confini con il Kuwait, aprendo un  corridoio sicuro per i bombardieri e gli stealth della  Coalizione diretti contro Bagdad.    Voluta in primo luogo dall'America guidata dall'allora  presidente George Bush padre e dalla Gran Bretagna al fine di  prevenire le mire espansioniste di Saddam sui pozzi petroliferi  del Kuwait e dell'Arabia Saudita, sostenuta da una coalizione di 34 paesi tra cui l'Italia, e preceduta da una serie di  risoluzioni delle Nazioni Unite che intimavano inutilmente a Saddam di ritirarsi dal Kuwait, prendeva cosi' il via la cosiddetta prima Guerra del Golfo. 
 Quella che lo stesso  Hussein chiamo' ''la Madre di tutte le Battaglie'' e che lo vide sconfitto in soli 45 giorni. Anche se, negli accordi che  seguirono il 'cessate il fuoco', il dittatore venne lasciato al  potere.    Falliti tutti gli sforzi diplomatici, dopo una serie di  risoluzioni che imposero sanzioni economiche all'Iraq, era stata la stessa Onu con la risoluzione 678 del novembre 1990 a dare un ultimatum per il 15 gennaio 1991 al regime di Baghdad: se per  quella data l'Iraq non si fosse ritirato dal Kuwait ''viene  autorizzato l'uso di tutti i mezzi necessari per implementare  l'ordinanza''.    Fu il primo conflitto annunciato e seguito da dirette tivu' di tutto il mondo, lanciato con il drammatico e spettacolare  bombardamento a tappeto di Bagdad  e di tutto l'Iraq.  
La potente campagna aerea sgancio' ben 88.500 tonnellate di bombe in  migliaia di spedizioni. L'assalto di terra decisivo fu lanciato  il 23 febbraio successivo, quando le forze alleate capitanate  dai marines e dall'esercito Usa e con una forte presenza saudita segnarono la vittoria che libero' il Kuwait e apri' la strada  alla conquista dell'Iraq. In meno di 100 ore la guerra fu  dichiarata conclusa: Saddam Hussein annuncio' il ritiro dal  Kuwait il 26 febbraio, il 28 febbraio Bush e la Coalizione  dichiararono il 'cessate il fuoco', il 3 marzo i leader iracheni accettarono i termini della fine del conflitto.     Nei mesi seguenti, a difendere la decisione di non aver  proseguito le ostilita' fino al rovesciamento del regime di  Hussein fu l'allora ministro della difesa, Dick Cheney: ''E'  stato giusto fermarci dopo l'espulsione di Saddam dal Kuwait e  non tentare di conquistare l'Iraq perche' la verita' e' che  Hussein non vale la perdita di altre vite umane americane''. Nel 2003, da vicepresidente Usa, proprio Cheney fu tra gli artefici  della seconda Guerra del Golfo.  
