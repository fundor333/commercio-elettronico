#titolo Usa 2012: sondaggio, Obama avanti di 7 punti - Mondo
A meno di tre mesi dall"election day' del 6 novembre, il presidente Barack Obama ha un robusto sette per cento di vantaggio sul suo rivale repubblicano Mitt Romney, ovvero 52 a 45 per cento, secondo un sondaggio Cnn/Orc International. 
 Il sondaggio, condotto tra 1.010 adulti tra cui 911 elettori registrati, ha rilevato inoltre che l'indice di approvazione per il candidato repubblicano è sceso di un punto dal mese scorso, al 47 per cento, mentre l'indice di disapprovazione è salito dal 42 al 48 per cento. Per Obama, invece, su quest'aspetto ci sono stati cambiamenti minimi da luglio, con i dati che hanno fatto registrare rispettivamente il 56 e il 42 per cento. La stessa ricerca mostra d'altro canto che la maggioranza degli interpellati, il 64 per cento, ritengono che l'ex governatore del Massachusetts faccia gli interessi della classe più ricca del Paese.  
