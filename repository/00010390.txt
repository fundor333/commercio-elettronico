#titolo Da Europa a Cina, mondo plaude a rielezione di Obama  - Mondo
di Michele Esposito 
 ROMA - Insieme contro la crisi, nel segno di di un'America che, con un leader democratico alla Casa Bianca, resta impegnata sulla scena internazionale. Un'ideale sospiro di sollievo ha attraversato le principali capitali del pianeta all'alba del secondo mandato di Barack Obama. Una rielezione che ha incassato il plauso dei leader delle maggiori potenze mondiali, dal Giappone alla Russia, dall'Ue alla Cina e che ha fatto letteralmente impazzire gli internauti dei quattro angoli del globo, giunti all' 'ora x' della maratona elettorale al termine della notte più calda per la storia di Twitter. Convinto il plauso dell'Italia con il presidente Giorgio Napolitano che, in un messaggio inviato ad Obama, ha sottolineato come Usa, Italia e Ue abbiano bisogno della "più stretta cooperazione perché possa avanzare nel mondo la causa della pace, della democrazia e dei diritti umani". Mentre il premier Mario Monti ha rimarcato la "continuità" della cooperazione e della "sintonia, a livello personale e di governi" venutasi a creare tra Roma e Washington. Proprio con un occhio alla crisi la cancelliera tedesca Angela Merkel ha augurato "forza" e "successo" ad Obama e alle sue parole hanno fatto eco quelle dell'Ue, per la quale gli Usa di Obama sono "un partner strategico per affrontare insieme le sfide globali". Mentre dalla Giordania, il premier britannico David Cameron ha twittato le sue congratulazioni dicendosi "impaziente di continuare a lavorare insieme" con il suo più vicino alleato. 
 "Libertà e giustizia" sono gli "ideali" che Benedetto XVI, congratulandosi con Obama, ha auspicato che continuino a risplendere negli Usa mentre "pace, economia e ambiente" sono state le principali sfide globali citate dal presidente francese Francois Hollande, salutando la "scelta chiara" degli americani per un nazione "aperta, solidale, pienamente impegnata sulla scena internazionale". Una scena che non risparmierà al presidente Usa quel gioco di pressioni e dialogo che ha segnato il suo primo mandato: dal Cremlino il presidente Vladimir Putin, in un telegramma inviato al suo omologo, ha espresso "la speranza di un lavoro costruttivo" tanto nei rapporti bilaterali quanto per "gli interessi della sicurezza e stabilità internazionale". 
 Cauto e allo stesso tempo colmo di speranza, il plauso del mondo arabo che, come sottolineato dal segretario della Lega Araba Nabil el Araby, guarda al secondo mandato di Obama come ad un'occasione affinché il presidente si prenda quelle "difficili" responsabilità rimaste sospese durante la sua campagna elettorale. E se il premier israeliano Benyamin Netanyahu, tra i primi a congratularsi, ha osservato come "il patto strategico tra Israele e Usa sia più forte che mai", proprio dalla sfera asiatica, tuttavia, sono venute le uniche voci fuori dal coro sull'esito delle elezioni. Con Obama o Romney, "gli Usa restano il nostro principale nemico" è stato il secco commento dei talebani mentre da Teheran l'ayatollah Sadeq Amoli Larijani ha sottolineato che "le relazioni con gli Usa non saranno semplici", confermando le difficoltà di quel dossier nucleare che si impone sulla sfera internazionale statunitense assieme alla crisi siriana. Che, come auspicato dal Consiglio nazionale siriano (Cns), per l'opposizione a Bashar Assad dovrebbe ora passare "in testa" alle priorità della Casa Bianca. Tempestive, infine, le congratulazioni giunte da Giappone e Cina, con i vertici di Pechino 'distratti' dalla vigilia dell'apertura del 18esimo Congresso del Partito comunista cinese. Ma a Pechino e dintorni, milioni di cittadini hanno invaso i 'weibo' - i twitter cinesi - con messaggi a favore di Obama. A testimonianza del fatto che, al di là dei leader politici, gran parte dell'opinione pubblica, attraverso la rete, abbia incoronato la vittoria democratica. Con un record: negli attimi successivi all'annuncio della rielezione di Obama i 'cinguettii' sulla sua vittoria hanno raggiunto il picco dei 327mila tweet al minuto.  
