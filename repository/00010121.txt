#titolo Salute: Oms, 360mln persone nel mondo con perdita d'udito - Sanit√† - Salute e Benessere
     (ANSA) - MILANO, 4 MAR - Piu' di 360 milioni di persone nel
mondo soffrono di disabilita' uditive e perdita di udito. Lo
ricorda l'Organizzazione mondiale della sanita' (Oms), in
occasione della Giornata internazionale per la cura
dell'orecchio. 
   Secondo i dati presentati, una persona su tre con piu' di 65
anni d'eta', per un totale di 165 milioni nel mondo, vive con
una perdita dell'udito. E anche se vi sono strumenti e protesi
per farvi fronte, non ne sono prodotte a sufficienza. ''L'attuale produzione di ausili uditivi - spiega Shelly Chadha
dell'Oms - copre meno del 10% del fabbisogno globale. Nei Paesi
in via di sviluppo, meno di una persona su 40 ne ha uno''.    Oltre agli anziani, vi sono anche 32 milioni di bambini sotto
i 15 anni colpiti da perdita dell'udito e la causa principale
sono infezioni dell'orecchio, soprattutto nei paesi a basso e
medio reddito. La maggior prevalenza di disabilita' uditive si
ha nell'Asia meridionale e del Pacifico, e nell'Africa
sub-Sahariana. Anche malattie infettive come rosolia, meningite,
morbillo e orecchioni possono causare la perdita dell'udito,
oltre all'esposizione a rumori eccessivi, ferite all'orecchio o
alla testa, cause genetiche, problemi durante la gravidanza e il
parto, uso di farmaci e invecchiamento. ''Meta' di queste cause
sono facilmente prevenibili - continua Chadha - e molte possono
essere trattate con una diagnosi precoce e interventi adatti''. Secondo l'Oms e' necessario che i paesi sviluppino programmi di
prevenzione della sordita' nei servizi di cure primarie, anche
con le vaccinazioni contro morbillo, meningite, orecchioni e
rosolio, monitoraggi e terapia della sifilide nelle donne in
gravidanza e valutazione precoce dell'udito nei bambini.
