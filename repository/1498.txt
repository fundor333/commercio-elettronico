#titolo A ritmo dell’achab blues band - Cultura - In Viaggio
  Di Eugenia Romanelli 
   
 Gli appassionati del blues non possono mancare un appuntamento dell’underground laziale, venerdì 22 febbraio, con l’Achab Blues Band. Soprattutto se sono anche amanti di vela: infatti il locale ospitante, il Pequod, è annesso all’Achab Yacht Club, un circolo nautico, una scuola di vela a due passi da Roma, a pochi metri dalla torre di avvistamento di San Michele, progettata da Michelangelo Buonarroti. 
   Un mix di grande suggestione dunque quello che sembra prospettarsi, tra la voce di Martina Belli e una pittoresca darsena, in una maratona di sound che, dalla cena alle 20.30, si prolungherà per tutta la notte.     La band, residente, è nata tra la fine del 2006 e gli inizi del 2007 da un gruppo di amici storici tutti legati dal genere afroamericano e dalla passione per il mare: sul palco, insieme a Martina Belli, anche Michele Tardone, chitarra solista, Marco De Luca, chitarra acustica, Stefano Celio e Massimo Pacelli, chitarre ritmiche, Livio Piccolo, sax, Elio Michelini, basso, e Sergio Papagni, batteria.     Tra le caratteristiche degli Achab Blues Band ci sono sonorità ritmiche non sempre facili ma la varietà resiliente della proposta riesce a toccare il cuore e i gusti di tutti. “Ogni brano in scaletta – spiega Lorenza Somogyi, dalla promozione - nasce dalla scelta e dalla storia di ciascun elemento del gruppo e viene portato sul palco con la passione di anni di ascolti, prove, riascolti, sogni in musica”. 
   Anche il Pequod ci mette il suo, in quanto ad appeal: fondato nel 1988 da Segio Papagni e da Rossella Dorelli, innamorati del luogo, è diventato un centro culturale molto vivace. Costruzione bassa in legno e pietra, con le imbarcazioni ad affollare la darsena, sembra un rimessaggio immaginario, un riferimento per partenze e approdi dell’anima. Negli anni, iniziative fortunate come “100 giovani a vela” o “60 vele d’argento” lo hanno reso famoso, fino ad esplodere con “Velaestate” e “100 vele”, alla sua sedicesima edizione. Sono passati di qui miti come Bernard Moitassier (1989), Dennis Conner (1990), Cino Ricci (1995, 2005, 2006), Giovanni Soldini (1997), Mauro Pelaschier (2003, 2004), Pasquale De Gregorio (2005), etc, mentre da quindici anni si continuano ad alternare presentazioni di libri, concerti e mostre d’arte.  
