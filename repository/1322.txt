#titolo Germania, nel triangolo dell'auto di lusso - In Viaggio
  Appena oltre le Alpi anche  la Germania ha il suo triangolo dei motori , in particolare quelli di lusso: Monaco, Stoccarda e Ingolstadt sono rispettivamente la casa di  Bmw, Mercedes, Audi  e ai visitatori aprono le porte di musei e collezioni per raccontare la propria storia e le punte di eccellenza della propria produzione. Per non parlare di Francoforte che ogni anno col Salone dell'auto chiama all'appello non solo "addetti ai lavori" ma anche migliaia di appassionati (quest'anno sarà a settembre). 
A  Monaco di Baviera  la Bmw ha il suo quartier generale, il museo e una sorta di "culla" delle auto nuove di zecca, il  Bmw Welt . Quest'ultima è una struttura avveniristica, a doppio cono, che fa capolino tra lo stadio Olimpico, il Museo e il "quattro cilindri", sede storica della Bmw. Il tetto del Welt si erge come una grossa nuvola, mentre il nucleo è costituito dall'area di consegna delle automobili nuove al cliente, una sorta di centro benessere della vettura dove le auto sono quasi più coccolate dei clienti. Qui gli acquirenti di Bmw che pagano un extra possono ritirare la propria vettura e guardarla arrivare su un ascensore illuminato da faretti violacei e mentre fa un primo "giro di pista" all'interno del complesso. Il  Museo della Bmw  è l'edificio che ha la forma di una enorme "insalatiera" ai piedi del quartier generale della casa automobilistica. Ripercorre il secolo, quasi, di vita dell'azienda con pezzi unici e materiale storico. Stoccarda  è l'altra punta del triangolo dell'auto di lusso tedesco. Il  Museo Mercedes-Benz  racconta al visitatore 125 anni di storia dell'auto – dall'invenzione di Karl Benz – su una superficie complessiva di 16.500 metri quadrati spalmati su nove piani. Sono esposti circa 160 veicoli e oltre 1.500 pezzi da esposizione. Anche l'edificio che lo ospita è un pezzo da novanta: progettato dagli architetti di UNStudio, figura tra i classici architettonici del ventunesimo secolo. La visita si inizia dal piano più alto e si snoda in due percorsi che si incrociano su ogni piano. È aperto tutti i giorni della settimana dalle 9 alle 18, tranne il lunedì. I luoghi legati alla Mercedes non si esauriscono nel museo. A Schorndof, nei pressi di Stoccarda, c'è la casa natale di  Gottlieb Daimler , che gettò le basi per la fondazione della Daimler-Motoren-Gesellschaft (DMG), antesignana della successiva fusione in Mercedes-Benz. A Cannstatt c'è la prima officina della DMG, oggi memoriale di Daimler. La casa di  Karl Benz  si trova a Ladenburg. Vi si possono osservare pezzi da esposizione e anche sfiorare modelli dimostrativi. Annesso è il Museo dell'auto di Benz che custodisce circa 70 veicoli. A Neumarkt si può visitare il  Museo di vetture storiche Maybach , con invenzioni e prodotti dei costruttori Wilhelm e Karl Maybach. Ingolstadt , a Nord di Monaco, è  il regno dell'Audi , del gruppo Volkswagen. Accanto al quartier generale si trova anche il museo della casa automobilistica con un'esposizione che combina tradizione e progresso. Il museo si concentra soprattutto sulle innovazioni tecnologiche del mondo dell'auto nell'ultimo secolo. Il visitatore si immerge in un viaggio nel tempo, nella storia dell'automobile, e diventa testimone di alcuni dei cambiamenti più radicali del ventesimo secolo.  
