#titolo Porti: Venezia,'le monde' promuove sistema banchine offshore  - Porti e Logistica - Mare
  (ANSA) - VENEZIA, 19 FEB - "E' un progetto colossale, uno di quelli che Venezia sa inventare. Le autorità portuali sperano di creare il primo  porto  offshore  d'Europa a 14,8 km dalla Laguna. Il progetto vuole conciliare due ambizioni apparentemente contrastanti: proteggere Venezia dalle grandi navi commerciali e contemporaneamente decuplicare le sue capacità portuali". Inizia così l'articolo "Un porto offshore a Venezia per allontanare le navi giganti dalla Laguna", a firma Sophie Landrin, con cui il giornale francese  'Le Monde'  ha presentato entusiasticamente nell'edizione odierna il progetto del terminal d'altura del porto di Venezia. 
 "Sono lieto - dice  Paolo Costa  Presidente dell' Autorità Portuale  - che 'Le Monde' abbia colto l'essenza di questo progetto sul quale da sempre c'é un grande interesse della comunità internazionale, a partire dall'Unione Europea che lo ha sostenuto non solo finanziariamente". 
 "Un progetto - aggiunge - che consente di trasformare un vincolo ambientale in una grande opportunità di sviluppo: da un lato infatti si allenta la pressione ambientale delle attività portuali sulla laguna e dall'altro si rispetta quell'impegno storico di Venezia di essere una delle porte di accesso a servizio di tutta l'Europa". (ANSA).  
