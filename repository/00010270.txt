#titolo Un nuovo anello di radiazioni intorno alla Terra - Spazio & Astronomia - Scienza&Tecnica
  Intorno alla Terra si è formato un anello di particelle cariche finora sconosciuto : una possibile 'terza' fascia di Van Allen, ma temporanea e dalla durata molto breve. Il fenomeno è stato osservato per poco più di un mese, prima che scomparisse trascinato via dal vento solare. 
Scoperta da un gruppo di ricerca dell'Università del Colorado, la nuova fascia di radiazioni è descritta sulla rivista Science. E' stata individuata grazie a due sonde della Nasa lanciate a fine agosto 2012 per lo studio dei potenziali danni o disturbi per le missioni spaziali da parte delle fasce di Van Allen, i due anelli di particelle cariche che circondano il pianeta, trattenuti dal campo magnetico terrestre. Grazie agli strumenti a bordo delle ''sonde di Van Allen'', i ricercatori  hanno scoperto l'esistenza di una nuova fascia, poi scomparsa ad appena un mese dall'individuazione. 
I primi test eseguiti grazie agli strumenti dei due satelliti hanno subito messo in luce la presenza di un nuovo anello: ''appariva così strano, che pensavo ci dovesse essere qualcosa di sbagliato con lo strumento'', ha spiegato il responsabile dello studio, Dan Baker. ''Ma i dati da entrambe le sonde erano identici - ha aggiunto - e abbiamo concluso che fossero corretti''. Il fenomeno, finora sconosciuto, è svanito a seguito dell'intensificarsi del vento solare ed i ricercatori non escludono che possa ripresentarsi ciclicamente.  
