#titolo Viaggio nel paese natale del Papa - In Viaggio
   (Dell'inviata  ANSA Rosanna Pugliese) 
   
  Velocemente, di bocca in bocca, nel giro di pochi minuti, come sempre accade nei piccoli paesi, duemilaseicentocinquanta anime hanno saputo che il loro Papa si e' dimesso. Ma la sua comunità lo ha capito. E il primo cittadino di Marktl Am Inn, piccolo centro bavarese a 90 chilometri da Monaco, dove il 17 aprile del 1927, nacque Joseph Ratzinger, prende la parola per tutti incarnando l'orgoglio del villaggio che ha dato al mondo un pontefice, e la comprensione che i concittadini gli tributano in queste ore. 
 "La sorpresa è stata grande. Per me come per gli altri - racconta all'Ansa, Hubert Gschwendtner - sei mesi fa mi aveva ricevuto in udienza privata a Roma, a giugno. E lo avevo trovato bene, anche fisicamente, mi era sembrato ancora in forma. Abbiamo avuto pochi minuti di colloquio, ma eravamo soltanto io e lui...". Una visita per portargli anche un piccolo omaggio: "gli ho consegnato un libro con le immagini di Marktl Am Inn. Gli ha fatto un enorme piacere".     Nella sua vita Hubert, sindaco da 17 anni, il Papa lo ha incontrato "dodici volte". E ricorda con entusiasmo "la visita nel 2006, non una pastorale, ma una visita privata. In cui da Papa ha incontrato la gente nella piazza del paese. Ha pregato con noi nella chiesa di St. Oswald". E ora? Una brutta giornata per i fedeli di questo piccolo centro ai confini con l'Austria, dove il Papa visse con il padre Joseph e la madre Maria i primi due anni della sua vita? Il sindaco smorza la delusione e difende il pontefice: "io ho profonda comprensione e rispetto per questa scelta. Credo che abbia avuto molto coraggio". 
 Del resto non è l'unico a mostrare di aver capito pienamente le ragioni del Papa, nel paese dalle molte case coi tetti spioventi lungo il fiume. "Il Papa non è una macchina - esclama Hans - ha un compito di grande importanza, e deve avere le forze per portarlo avanti in modo adeguato. Io lo capisco, certo che lo capisco".     "Evidentemente Benedetto ha scelto di andar via con gli occhi ancora aperti, vigili, nel pieno della lucidità. Una scelta insolita, ma umanamente comprensibile", dice Christoph. Ma c'é anche chi proprio non riesce a capacitarsene, è venuta meno una certezza globale oggi, e in effetti ci sono voci molto critiche, come l'editoriale del giornale locale Abendzeitung, che titola "noi non siamo il Papa", in contrasto con quel che scrisse Bild, che disse 'Noi siamo il Papa' quando Benedetto fu eletto. "Non avevo mai pensato che fosse possibile un ritiro - dice Werner - il Papa è eletto per tutta la vita, e viene richiamato solo da Dio dal suo incarico. Soltanto una malattia grave può essere la ragione dietro una decisione del genere. Altrimenti non è accettabile". Intanto Marktl Am Inn di questo pontificato, in qualche modo, in questi otto anni, ha vissuto: 100 mila visitatori all'anno, dopo i 200 mila del primo anno dall'elezione; 15 mila nella casa a due piani divenuta un museo aperto al pubblico. E in questa onda di entusiasmo che ha portato i pellegrini da tutto il mondo a rendere omaggio al luogo d'origine del Papa tedesco, sono venute fuori le tipiche iniziative stimolate dal turismo: la Baeckerei, panificio-pasticceria del paese, sforna ogni giorno il "Past-Brot", il pane del Papa. E si scaricano in queste ore decine di cassette per rifornirsi della ambitissima birra di Papa Ratzinger. Il sogno di Marktl Am Inn, scoperta all'improvviso dal nulla, è destinato a finire? "Non succederà", sentenzia il sindaco. Si è già informato: dopo la morte di Giovanni Paolo II le visite al suo paese di origine, in Polonia, sono aumentate. (ANSA).  
