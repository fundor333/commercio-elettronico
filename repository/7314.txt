#titolo Bmw e Rolls-Royce record nel 2012. Vw verso 100% camion Man - Industria e Mercato - Motori
  ROMA - Anno d'oro, il 2012, per la tedesca Bmw e la sua controllata britannica dell'extra-lusso Rolls-Royce. In un mercato europeo che dalle nostre parti arranca a suon di 'segni meno', le grandi case automobilistiche tedesche acquistano spazi e non solo nei segmenti piu' alti: e' infatti partita da Wolfsburg, sede Volkswagen, l'offensiva ai colossi dei camion Volvo e Daimler, con un'offerta pronta per rilevare l'ultimo 25% di Man che ancora non e' in suo possesso.     Nel 2012 Bmw ha venduto 1,85 milioni di veicoli, in aumento del 10,6% rispetto all'anno precedente, toccando un record assoluto mai registrato prima. Nel solo mese di dicembre le vendite sono cresciute del 14,8%, salendo oltre quota 181 mila. 
A 'tirare' e' stato proprio il marchio Bmw (+18,8%), mentre una flessione ha avuto la Mini Cooper (-2,4%). Risultati fortemente positivi che sembrano non essere toccato dalla crisi del settore auto e che consentono alla casa tedesca di annunciare fin da ora le proprie previsioni per il 2013, definendolo un altro anno da record. Usa e Cina hanno trainato invece le vendite della controllata Rolls-Royce. Le tradizionali auto inglesi sono state vendute in 3.538 esemplari, in aumento dell'1% rispetto al 2011. 
La crescita e' stata decisamente inferiore a quella degli anni precedenti, ma e' bastata a far raggiungere alla societa' livelli mai toccati prima. Gli Stati Uniti sono tornati ad essere il Paese al top per le vendite, ma il mercato cinese ha notevolmente contribuito alla performance positiva.     Se il made in Germany a quattro ruote sorride soprattutto coi segmenti di alta gamma, scenario diverso si configura per il maggior gruppo automobilistico francese, Psa Peugeot Citroen che, proprio ieri, ha diffuso i dati di vendita 2012: calo dell'8,8% rispetto al 2011, a 2.820.000 veicoli, concentrato in particolare nei Paesi del Vecchio Continente, con contrazioni del 13,3% in Francia, del 14,9% in Spagna e del 20,9% in Italia, dato peggiore a livello mondiale. Impegnata nella corsa a leader mondiale dell'auto, Volkswagen intanto non dimentica comparti redditizi che meritano di essere 'attaccati'. Per questo presentera' un'offerta per salire al 100% di Man, casa tedesca di veicoli pesanti, di cui vuole ottenere il pieno controllo. 
VW, che gia' detiene il 75,03% dei diritti di voto, ha comunicato di voler raggiungere un accordo con gli altri azionisti. La quota che ancora sfugge al controllo di Wolfsburg e' valutata 3,2 miliardi. L'obiettivo e' quello di ottimizzare la cooperazione tra il marchio Man e Scania, che gia' rientra nel gruppo VW, sfidando cosi' Volvo e Daimler.  
