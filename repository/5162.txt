#titolo Una mostra per raccontare la natura senza confini delle Alpi - Ambiente
  (ANSA) - AOSTA, 9 FEB - Allestita nel 'cuore' di Aosta (la centrale piazza Chanoux), l'esposizione fotografica 'Senza confini, per natura' permette di compiere un viaggio virtuale tra le meraviglie naturalistiche delle Alpi. 
La mostra, realizzata in concomitanza con il 90/o compleanno del Parco nazionale del Gran Paradiso, e' dedicata al gemellaggio, dal 1972, della piu' antica area protetta d'Italia con il Parc national de la Vanoise, in Francia, per la valorizzazione dell'ambiente alpino in ambito trasfrontaliero. 
L'allestimento consta di 22 grandi pannelli bifacciali con grandi immagini fotografiche a colori provenienti dai due Parchi, appese sotto i portici del Municipio del capoluogo valdostano fino al 28 febbraio. Pannelli che raccontano come la natura e la montagna non abbiano confini e come siano un patrimonio di immenso valore, da tutelare e far conoscere. 
Nella stagione estiva l'esposizione verra' trasferita in Francia a Chambery, per le celebrazioni del cinquantennale del Parco della Vanoise. (ANSA).  
