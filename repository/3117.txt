#titolo Paula Broadwell - Protagonisti
Chissà se la passione tra il pluridecorato generale a quattro stelle David Petraeus e la sua biografa Paula Broadwell è nata tra le montagne dell'Afghanistan, dove insieme andavano a fare jogging mentre lei preparava il libro sulla sua vita. Già allora c'erano state voci e pettegolezzi, poi però archiviati tenendo conto del monumentale 'ordine di servizio' dell'ormai ex direttore della Central Intelligence Agency. Certo, di qualità per attrarre il militare tutto d'un pezzo Paula Broadwell, che all'epoca aveva 38 anni, ne ha diverse. Fanatica del fitness, oltre ad un fisico atletico, modellato sin da piccola giocando a basket nel suo South Dakota, e che nell'allenamento con il generale le permetteva di correre un miglio in sei minuti, la donna oggi al centro dell'attenzione dei media di tutto il mondo ha anche un curriculum con le stellette, con una laurea in geopolitica a West Point, un master alla Harvard School of Government e un Phd in dirittura d'arrivo al King's College di Londra. 
 E una forte ammirazione per gli uomini di potere. Sul suo account Twitter a volte ha scritto commenti come: "Intelletto e serenità di giudizio sono qualità che appartengono a un leader. Tacito". Oppure: "Un leader è un uomo che ha la capacità di far fare ad altri uomini cose che non vogliono fare. Truman". 
 E le piace anche molto apparire in Tv. In occasione della pubblicazione della sua biografia sul generale, dal titolo: 'All inn: the education of general David Petraeus', all'inizio dell'anno ha rilasciato diverse interiste. Occasioni in cui non teneva nascosta la sua grande ammirazione per l'uomo che fino a ieri ha guidato il servizio di intelligence più potente del mondo. Petraeus è un uomo che "fa miracoli", ha detto parlando con Jon Stewart, il comico del seguitissimo tg serale 'The Daily Show'. "E' capace di trasformare l'acqua in acqua minerale in bottiglia", aveva aggiunto. A sua volta, annunciando le sue dimissioni Petraeus ha invece ammesso di aver "mostrato una capacità di giudizio estremamente povera impegnandomi in una relazione extraconiugale".  
