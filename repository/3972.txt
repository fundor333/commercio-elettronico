#titolo Legambiente, comprare 'pezzi' di Paestum - Speciali ed Eventi - Ambiente&Energia
  ROMA - Con una quota si diventa proprietari di un pezzetto di terra a Paestum, per rimetterla a posto e restituirla al patrimonio storico dell'umanita'. Si chiama 'Paestumumanita'' ed e' il progetto di azionariato ambientale e popolare con cui Legambiente punta ad acquistare terreni di proprieta' privata dell'area archeologica di Poseidonia-Paestum, ancora non acquisiti dallo Stato per mancanza di fondi per favorirne la tutela, e lanciato nell'ambito della campagna 'Puliamo il mondo' che va in scena dal 28 al 30 settembre. 
   Un'azione anti-degrado per un sito che si estende per circa 120 ettari, di cui solo 25 di proprieta' pubblica. I restanti spazi sono privati e vengono utilizzati per attivita' agricole e di allevamento che, negli ultimi 50 anni, hanno provocato una perdita di spessore di terreno di 50 centimetri, lasciando affiorare in superficie i resti dell'antica citta'. 
   E cosi' da New York a Berlino in molti hanno gia' sottoscritto le nostre Buone azioni: ad oggi il progetto puo' gia' avvalersi di una rete di solidarieta' ben salda cui hanno dato il proprio contributo adesioni importanti come quella di Andrea Camilleri, Daniele Silvestri, Vinicio Capossela, Gian Antonio Stella. In questo modo sara' possibile immaginare un’azione di valorizzazione, che proceda di pari passo con l’acquisto dei terreni ed improntata al coinvolgimento diretto della rete. 
   Con 'Paestumanita'' si invitano tutti coloro che intendano partecipare al progetto a visitare e conoscere i luoghi da proteggere: '100 eventi, 100 scatti, 100 scritti per Paestum', con questo claim si unisce la proposta con l’offerta ricettiva locale, con le strutture alberghiere e di ristorazione ed il turismo artistico. Legambiente offre ospitalita', per un week-end, nelle proprie strutture ricettive sul territorio del comune di Capaccio–Paestum. Ogni cosa riguardante la kermesse sara' on-line sul sito dell'iniziativa (paestumanita.org).  
