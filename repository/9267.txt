#titolo Lega, con il Pdl alle consultazioni. Calderoli: non andremo in aiuto del Pd - Politica
"Noi siamo in coalizione col Pdl per cui non faremo nulla che sia  contro la coalizione, concorderemo tutto: detto ciò come governatore  della Lombardia voglio un Governo che mi dia risposte": lo ha detto  Roberto Maroni all'insediamento della giunta lombarda, rispondendo a una  domanda sul possibile dialogo col Pd.  "Andremo insieme con il Pdl alle consultazioni da Napolitano giovedì mattina ", ha confermato Maroni. 
 CALDEROLI, NON ANDREMO IN AIUTO BERSANI  - "Noi abbiamo mantenuto una linea di coerenza. Entrambe le cariche di Camera e Senato sono andate solo alla maggioranza, tuttavia la maggioranza al Senato Bersani non ce l'ha. Qualsiasi nostra azione verrà concordata con il nostro alleato del Pdl e non abbiamo alcuna intenzione di andare in aiuto a Bersani" E' il parere espresso in diretta a Tgcom24 da Roberto Calderoli (Lega Nord) sullo scenario politico. 
 ELETTI UFFICI PRESIDENZA. CAPIGRUPPO GIORGETTI E BITONCI  - I gruppi della Lega Nord e Autonomie della Camera e del Senato hanno eletto i rispettivi uffici di presidenza. Il capogruppo a Montecitorio è Giancarlo Giorgetti, i vice Matteo Bragantini (vicario), Gianluca Pini, Gianluca Buonanno, Massimiliano Fedriga, Rudy Marguerettaz. Tesoriere è Nicola Molteni. Al Senato è stato eletto capogruppo il veneto Massimo Bitonci, i vice Raffaele Volpi e Sergio Divina. "Oggi - si legge in una nota dei due nuovi capigruppo - si concretizza anche l'avvio di un nuovo percorso dei gruppi d'ispirazione autonomista presenti in Parlamento. In quest'ottica hanno aderito al gruppo della Lega e Autonomie di Montecitorio i deputati Rudy Marguerettaz (lista Vallee D'Aoste) e Angelo Attaguile (Movimento per le Autonomie) mentre al Senato Jonny Crosio ha aderito al gruppo misto, componente autonomista. L'obiettivo di questa nascente collaborazione - viene spiegato - é creare un'azione politica comune al di là degli schieramenti per dare risposte alle istanze autonomiste dei territori d'appartenenza". 
 SCHIFANI CAPOGRUPPO SENATO  - Renato Schifani è stato eletto per acclamazione presidente dall'assemblea dei senatori del Pdl. 
 BRUNETTA NOMINATO CAPOGRUPPO PER ACCLAMAZIONE  - Con uno scroscio di applausi, ripetuto anche nel corso della riunione, il gruppo del Pdl alla Camera ha eletto all'unanimità e appunto per acclamazione Renato Brunetta, ex ministro per la Funzione pubblica del governo Berlusconi, presidente del gruppo a Montecitorio. Brunetta prende il posto di Fabrizio Cicchitto. L'incontro dei parlamentari pidiellini è servito solo per formalizzare l'incarico visto che la decisione di nominare Brunetta (nome 'blindato' da Berlusconi) era già stata ufficializzata ieri nel corso della riunione dei deputati pidiellini a cui aveva preso parte anche l'ex capo del governo. L'incarico all'ex ministro della Funzione Pubblica era stato al centro di più di qualche malumore all'interno del partito. In diversi deputati infatti avevano espresso, sempre sotto anonimato, la loro contrarietà ad eleggere un capogruppo senza poter votare. Malumori evidentemente rientrati vista appunto la decisione di eleggere Brunetta per acclamazione e all'unanimità.  
