#titolo La plastica soffoca la Terra, 33 miliardi di tonnellate entro il 2050 - Terra e Poli - Scienza&Tecnica
  Il pianeta rischia di essere 'soffocato' dalla plastica: entro il 2050 si aggiungeranno altri 33 miliardi di tonnellate di plastica, pari a una fila di camion per rifiuti lunga 800 volte la circonferenza della Terra. Secondo uno studio condotto da ricercatori dell'Università della California a Davis e pubblicato su Nature, il rischio può essere ridotto notevolmente solo smaltendo la plastica come un rifiuto pericoloso. 
La dispersione di materie plastiche nell'ambiente è in grado di provocare enormi danni e di infiltrare sostanze chimiche tossiche all'interno delle catene alimentari, arrivando così all'uomo. Eppure in buona parte del mondo, Europa compresa, la plastica è considerata legalmente un rifiuto 'semplice', al pari degli scarti alimentari. 
Nel solo 2012 sono state prodotte 280 milioni di tonnellate di plastica e di queste, solo meno della metà sono state riciclate o comunque trasportate in discarica. Proseguendo con questi ritmi, senza quindi trovare alternative o limitare la produzione della plastica, in meno di 40 anni saranno prodotto altre 33 miliardi di tonnellate di plastica: una quantità tale da riempire quasi 3 milioni di camion per la spazzatura. Se posti in fila, i veicoli farebbero 800 volte il giro del pianeta.  
"Crediamo che se i Paesi classificassero le plastiche più dannose come pericolose, le agenzie per l'ambiente avrebbero maggiore capacità per ripristinare gli ambienti naturali compromessi dall'inquinamento di materie plastiche e evitarne l'accumulo", ha spiegato Chelsea Rochman, una delle autrici dell'articolo. Politiche più restrittive nell'uso della plastica porterebbero, secondo i ricercatori, ad incentivare la ricerca tecnologica per materiali più evoluti ed ecologici. In questo modo sarebbe inoltre possibile ridurre in modo drastico la produzione prevista, portandola da da 33 a 4 miliardi di tonnellate ed evitando in questo modo di 'soffocare', almeno in parte, il pianeta con la plastica.  
