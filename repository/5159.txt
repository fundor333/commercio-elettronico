#titolo Italia: Gianluigi Buffon - Le Stelle - Mondiali Sudafrica
  Gigi Buffon e una generazione al passo d'addio. Se la stella azzurra ai prossimi Mondiali sudafricani e' un numero 1 - inteso come maglia sulle spalle - non e' solo perche' il portiere azzurro e' unanimemente riconosciuto come un fuoriclasse. L'Italia si presenta vecchia nell'anagrafe e povera di talenti: cosi' deve fare affidamento, come campione e uomo simbolo, su un giocatore che i gol per mestiere li evita ma non ha certo poteri magici per farli segnare. 
 
A dire il vero, il 32enne ragazzo di Massa Carrara, sorriso da eterno bambino e modi un po' meno guasconi degli esordi da giovanissimo, il suo Mondiale super l'ha gia' giocato. Per molti fu una contraddizione che il Pallone d'oro 2006, nell'anno dell'incredibile vittoria azzurra ai Mondiali, non lo vincesse  proprio lui, piuttosto che Fabio Cannavaro. Buffon, che fino a quell'anno e all'esplosione di Calciopoli, aveva collezionato vittorie e trofei in fila, ha da allora pagato la scelta coraggiosa di rimanere alla Juve anche passando per il calvario della serie B. E non ha piu' arricchito il suo ricco palmares, fatto oltre che del titolo mondiale 2006 di quattro scudetti (di cui due revocati), tre Supercoppe italiane, una coppa Uefa, una Coppa Italia, un Europeo Under 21. E nel 2008 ha aggiunto il titolo di miglior portiere del pianeta negli ultimi 20 anni, attribuito dall'IFFHS, l'istituto degli statistici del calcio riconosciuto dalla Fifa. 
 
Eppure il 'gatto' dei pali, l''animale' calcistico dotato di un'incredibile reattivita' nervosa e muscolare a difesa della sua porta, vive proprio ora il suo momento piu' difficile, almeno sul piano fisico. Il campionato 2009-2010 lo ha visto fermo ai box due volte; la prima per quasi due mesi, a cavallo di Natale, per un'operazione al menisco alla quale lo juventino si e' sottoposto proprio quando non ce la faceva piu' a giocare col ginocchio rotto; la seconda tra marzo e aprile, piu' breve, ma altrettanto preoccupante, perche' di origine muscolare. Risultato, Buffon arriva al Mondiale non allenatissimo. E chissa' se, come dice Lippi dei tanti infortunati del suo gruppo, sara' davvero un vantaggio. 
 
Quel che non si allena e' la carica di leader. Buffon l'ha conquistata presenza dopo presenza (100), Mondiale dopo Mondiale: questo e' il terzo, verosimilmente anche l'ultimo. Anche per questo Lippi intende assegnargli la nazionale. Chiavi in mano.  
   
