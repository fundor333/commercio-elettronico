#titolo Siria, 'Ribelli ricevono missili terra-aria' - Mondo
BEIRUT  - Ribelli siriani anti-regime sono entrati in possesso di un carico di dieci missili terra-aria "Stinger" di fabbricazione statunitense. Lo riferisce la tv panaraba saudita al Arabiya che cita "fonti concordanti". La notizia non può al momento essere verificata in modo indipendente. L'acquisizione di questo tipo di missili, portabili a spalla e in grado di abbattere elicotteri e aerei militari, è stata da tempo invocata da parte dell'Esercito libero siriano. 
BOMBARDAMENTI SU ALEPPO  - Diversi quartieri di Aleppo, seconda città della Siria, sono stati bombardati stamani mentre sono in corso combattimenti vicino all'aeroporto militare di Damasco. Lo riferisce l'Osservatorio siriano dei diritti dell'uomo (OSDH). Combattimenti sono in corso anche tra esercito e ribelli nella provincia di Aleppo, a Nebbol e al-Zahra. A Damasco, i "combattimenti sono scoppiati tra le forze del regime e ribelli vicino all'aeroporto militare di Mazzé.   
Sono ripresi stamani sulle regioni nord-occidentale di Idlib e in quella centrale di Homs bombardamenti aerei e di artiglieria da parte delle forze governative. Lo riferiscono i Comitati di coordinamento locali, che parlano di almeno trenta edifici civili distrutti dai raid a Jarjanaz (Idlib) e di una decina di uccisi a Qusayr (Homs). 
 RIBELLI, NON C'ENTRIAMO CON CATTURA MILIZIANO LIBANESE   - L'Esercito libero siriano (Esl, i ribelli) ha smentito oggi di aver catturato il sedicente membro del movimento sciita libanese Hezbollah affermando che si tratta di "un'invenzione del regime siriano per seminare discordia tra libanesi e siriani". 
La notizia della cattura nei pressi di Damasco di Hasan Miqdad, sedicente tiratore scelto di Hezbollah, ha ieri provocato la reazione del clan libanese sciita dei Miqdad, vicini al Partito di Dio: l'"ala armata" dei Miqdad ha rapito una ventina di siriani in Libano e un cittadino turco, innescando una spirale di tensione in tutta la regione di Beirut e nella valle orientale della Bekaa. Nel comunicato odierno, la "direzione dell'Esl a Damasco e dintorni" afferma che "nessuna brigata dell'Esl ha catturato Miqdad e che il gruppo che ha rivendicato (con un video) la cattura non esiste. E' tutta un'invenzione del regime (siriano) per seminare discordia tra libanesi e siriani", si legge nel comunicato.    
