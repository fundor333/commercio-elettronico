#titolo Adios Brasile, l'altro Sudamerica fa festa - Visto da...
  (ANSA) - BUENOS AIRES - Un'esplosione di gioia, con urla, bandiere e vuvuzelas dispiegate, ha salutato a Buenos Aires la sconfitta del Brasile. E lo stesso e' successo anche a Montevideo: vedere uscire in questo modo la potente 'Selecao' e' una cosa che non capita tutti i giorni, e infatti i due paesi del Rio de la Plata hanno fatto festa.    A Buenos Aires, il fischio finale che ha sancito 'l'adios' dei brasiliani e' stato accolto con un boato, che si e' incuneato tra gli edifici della megalopoli di 15 milioni di abitanti, molti dei quali hanno lanciato 'papelitos' (pezzi di carta) e coriandoli dalle finestre, al ritmo dei tamburi e delle 'trompetas', le vuvuzelas locali.     Ad aumentare il frastuono per lunghi minuti sono poi stati i clacson delle auto e lo sventolio delle bandiere biancoceleste.  L'incontro ha quasi paralizzato le attività lavorative ed è stato seguito anche davanti agli schermi giganti. A Florida, la calle piena di negozi che spezza in due la 'city' della capitale, la tristezza e lo sconforto si e' subito notato tra i turisti brasiliani, gran parte dei quali indossavano la maglia della 'Selecao'.    In Argentina, il sentimento dominante dopo il fischio finale e' stato in altre parole quello descritto dal sito web del quotidiano La Nacion: ''il Brasile era in cielo, e' finito all'inferno''. 
 A Montevideo, la sconfitta brasiliana e' giunta un paio d'ore prima della sfida chiave con il Ghana. Sulla 'rambla', il bel lungomare della capitale, e nelle piazze e strade del centro, i tifosi hanno festeggiato senza inibizioni: un po' dappertutto hanno spopolato le vuvuzelas, ribattezzate ormai da giorni dai tifosi uruguayani come le 'uru-zelas'.    A differenza di quanto hanno fatto i 'cugini' argentini e uruguayani, ad Asuncion la sconfitta della squadra di Dunga non ha suscitato alcuna 'fiesta', visto che i paraguayani hanno forte simpatia con il Brasile, cosa che non puo' invece dirsi nei confronti dei 'portenos', gli abitanti di Buenos Aires.     Nei tre paesi, i cronisti sportivi hanno infine subito fatto notare che con la disfatta della 'canarinha' e' di fatto saltata - proprio per l'assenza del Brasile - quella che in questi giorni veniva chiamata la 'coppa Mercosur'. La speranza che i mondiali potessero trasformasi di fatto in un torneo tutto sudamericano era stata espressa dal presidente Lula, insieme ad altri politici sudamericani: un auspicio pero' subito smentito nei fatti dalla spontaneita' della festa esplosa tra argentini e uruguayani.  
