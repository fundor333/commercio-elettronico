#titolo Vela: Perini con nove imbarcazioni alle regate caraibiche - Nautica e Sport - Mare
  (ANSA) - Genova, 18 mar - Si rinnova anche quest’anno la partnership del  Gruppo Perini Navi  con le principali competizioni veliche del calendario caraibico, la  Loro Piana Caribbean Superyacht Regatta  &  Rendezvous  e la  St Barths Bucket Regatta , alle quali parteciperà con  nove imbarcazioni della propria flotta . 
 Il primo appuntamento sarà con la  Loro Piana Caribbean Superyahct Regatta & Rendezvous . L’evento, organizzato da Boat International Media and the Yacht Club Costa Smeralda (YCCS), si svolgerà dal  20 al 23 marzo  nelle acque dell’Arcipelago delle  Isole Vergini Britanniche . Venti splendidi yacht divisi in due categorie - Cruising e Performance - gareggeranno in uno scenario da favola per conquistare l’ambito Loro Piana Trophey 2013. A tenere alto il nome di Perini Navi saranno P2, lo sloop di 38 metri della serie racing line progettato da Philippe Briand che lo scorso anno ha conquistato il terzo posto e Parsifal III, il ketch di 54 metri realizzato in collaborazione con Ron Holland. Numerosi gli eventi che accompagneranno le gare: welcome cocktail, cene e beach party si succederanno nello scenario del Virgin Gorda Clubhouse fino alla premiazione del 23 marzo. 
 A seguire, dal  28 al 31 marzo , si terrà la celebre  St Barths Bucket Regatta  alla quale il Gruppo Perini Navi parteciperà con nove imbarcazioni confermandosi anche quest’anno il cantiere con il maggiore numero di navi in gara. Trentacinque le imbarcazioni che regateranno intorno alle acque che circondano l’isola di St Barth per conquistare il Bucket Trophy. Quattro le categorie in gara: les Gazelles des Mers, les Grandes Dames des Mer, les Mademoiselle des Mers e la categoria J Class. Per il brand viareggino regateranno: Andromeda la Dea, P2, Luna, Panthalassa, Parsifall III, Salute, Zenji, Silencio e The Maltese Falcon. Alla prima classificata tra le navi Perini sarà attribuito, come ogni anno, il Perini Navi Trophy. Anche per questo atteso appuntamento è previsto un intenso programma di eventi che inizierà con il SuperYacht Racing Associaiton Spring Meeting del 27 marzo e proseguirà per tutte e tre le giornate di gara fino alla premiazione finale. (ANSA)  
