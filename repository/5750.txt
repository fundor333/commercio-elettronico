#titolo Ilva: Clini, Riva deve finanziare bonifica Taranto - Istituzioni e UE - Ambiente&Energia
  GENOVA - ''Il problema non e' se Riva ha intenzione di finanziare la bonifica dell'Ilva di Taranto, lo deve fare, se vuole rimanere nella proprieta' dell'azienda: le regole europee per la concorrenza prevedono che le imprese non possono operare in concorrenza con soldi pubblici''. Cosi' il ministro dell'Ambiente Corrado Clini e' intervenuto oggi a Genova a margine di una iniziativa del Pd genovese. 
''Se Ilva non fosse in grado di dare le garanzie, la legge prevede che possono subentrare forme di gestione diversa da Riva - ha sottolineato - non necessariamente la nazionalizzazione, che eventualmente sarebbe proprio l'ultimo stadio verificando la compatibilita' con le regole europee''. 
''Da un lato stiamo verificando con l'azienda lo stato delle iniziative per rispettare i termini dell'Autorizzazione Integrata Ambientale, e' un lavoro in corso in queste ore - ha spiegato - dall'altro stiamo aspettando da Ilva una risposta industriale e finanziaria circa l'affidabilita' del suo impegno. 
Penso che la cosa migliore sia procedere con la continuita' produttiva contestualmente agli investimenti per il risanamento, altrimenti si crea una spirale negativa''.  
