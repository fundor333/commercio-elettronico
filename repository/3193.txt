#titolo Grave vicepresidente greco Pe colpito da malore - La voce degli Eurodeputati - ANSA Europa
     (ANSA) - STRASBURGO, 13 MAR - Le condizioni del
vicepresidente del Parlamento europeo, Georgios Papastamkos,
colpito da malore mentre dirigeva i lavori dell'Eurocamera, 
sono ''molto gravi''. Lo ha comunicato il presidente Martin
Schulz, alla ripresa dei lavori. ''Invito chi prega a pregare e
gli altri a sperare che possa tornare tra noi'', ha detto
Schulz, ringraziando i deputati che hanno prestato soccorsi.    Schulz ha poi riferito che il parlamentare greco ''e' stato
portato in ospedale, ma non sappiamo la diagnosi''. Inoltre ha
informato di aver telefonato alla moglie del vicepresidente ad
Atene, che si e' messa subito in viaggio per Strasburgo. ''Una
cosa e' certa - ha aggiunto - e' un incidente molto grave''. Ringraziando i colleghi che sono intervenuti, ha detto che
''hanno dato un aiuto straordinario e speriamo che sia di aiuto
anche per Papastamkos''. 
   Papastamkos, che stava presiedendo l'assemblea in
qualita' di vicepresidente, alle 14.35, dopo oltre due ore di
voti sulla riforma della Pac e diverse richieste provenienti
dagli eurodeputati di interrompere la seduta per poter pranzare,
ha prima detto di doversi assentare per ''qualche
minuto per ragioni personali'' e, una volta alzatosi, e' caduto
al suolo.(ANSA).
