#titolo Courmayeur capitale degli oscar dell'alpinismo - Spettacoli e Sport
  (ANSA) - AOSTA, 09 MAR - Per quattro giorni, dal 3 al 6 aprile, sui due versanti del Monte Bianco, tra Courmayeur e Chamonix, si celebrano le imprese e i grandi personaggi dell'alpinismo nella 21/a edizione dei 'Piolets d'Or'. 
Considerati l'equivalente degli 'Oscar' dell'alpinismo, i 'Piolets d'Or' proporranno conferenze, dibattiti, incontri con i grandi protagonisti dell'alpinismo internazionale, presentazione di libri e proiezioni di film, oltre alla cerimonia di consegna del premio 'all'impresa alpinistica piu' significativa del 2012' tra una rosa in nomination. 
A designare l'ascensione vincitrice sara' una giuria tecnica presieduta dal britannico Stephen Venables, considerato il grande teorico dello 'stile alpino'. Gli altri 'giurati' sono lo sloveno Silvo Karo, il giapponese Katsutaka Yokoyama e l'austriaca Gerlinde Kaltenbrunner, prima donna a scalare tutti i 14 Ottomila metri della Terra senza uso di ossigeno supplementare. 
Dal 2009 e' stato istituito un premio alla Carriera, il Piolet d'Or Carriere', alle figure che hanno segnato la storia dell'alpinismo mondiale. Quest'anno il riconoscimento sara' assegnato all'austriaco Kurt Diemberger, unico ancora in vita ad aver scalato due Ottomila in prima assoluta, che succede nell'albo d'oro a Walter Bonatti (2009), Reinhold Messner (2010), Doug Scott (2011) e Robert Paragot (2012). (ANSA).  
