#titolo Libro verde Ue, solo 21,3% plastica avviata riciclo - Rifiuti & Inquinamento - Ambiente&Energia
 
            
            BRUXELLES - Nell'Unione europea si stima siano circa 25 milioni
le tonnellate di rifiuti di plastica raccolti e di questi solo
il 21,3% e' stato avviato al riciclo.    Lo riferisce il Libro verde pubblicato oggi dalla Commissione
Ue, per promuovere il recupero, il riuso e il riciclo dei
rifiuti plastici in Europa. In base a questi dati, nell'Ue il
48,7% della plastica raccolta, soprattutto imballaggi, finisce
in discarica, mentre il 51,3% viene incenerito per produrre
energia. In un Paese come la Germania, dove il 60% dei rifiuti
plastici viene bruciato, secondo il Libro verde Ue c'e' un ampio
margine per aumentare il riciclo di questo materiale, la cui
produzione e' in continua ascesa. 
   Secondo i dati forniti da Plastics Europe, nel 2010 la
produzione totale di plastica in Europa ha raggiunto quota 57
milioni di tonnellate, in crescita di quasi il 4% rispetto al
2009. I Paesi Ue con il tasso piu' elevato di riciclo e recupero
di energia di rifiuti in plastica sono Svizzera, Germania,
Austria, Svezia, Danimarca, Belgio, Lussemburgo, Olanda e
Norvegia. Secondo il rapporto 'L'Italia del riciclo 2012' di
Fise Unire e Fondazione per lo sviluppo, in Italia nel 2011 sono
state raccolte 657mila tonnellate di imballaggi in plastica, con
un aumento del 7% rispetto all'anno precedente. A livello
geografico, la raccolta nel Belpaese avviene soprattutto al Nord
(404mila tonnellate), poi Sud (144mila tonnellate) e Centro
(111mila tonnellate).
