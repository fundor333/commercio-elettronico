#titolo 63 intossicati al Noma, miglior ristorante al mondo - In Breve - Terra&Gusto
  - COPENAGHEN - Scandalo al Noma, il noto ristorante di Copenaghen, considerato il migliore al mondo per la sua cucina innovativa. Una sessantina di clienti del locale si sono sentiti male e hanno accusato malori con nausea e diarrea, con tutta probabilità a causa di un'intossicazione alimentare. Lo hanno reso noto le autorità sanitarie danesi. 
I casi in questione sono in tutto 63 su un totale di 74 clienti che hanno frequentato il ristorante tra il 12 e il 16 febbraio, hanno riferito gli ispettori del Dipartimento dell'Alimentazione danese. Tra le persone che hanno accusato gli stessi sintomi "c'é anche parte del personale del ristorante, che è venuto in contatto con il cibo", hanno riferito i funzionari che hanno contestato al Noma il fatto di non aver disinfettato per tempo le cucine in modo da evitare un'ulteriore diffusione del contagio. 
Il ristorante si è scusato con i clienti per quanto accaduto e ha evocato un problema di comunicazione interna, precisando che una mail di un impiegato che affermava di essersi ammalato non era stata vista. "D'ora in poi ci saranno degli impiegati che parleranno danese ma anche inglese e che saranno capaci di potere leggere la posta e mail. così non avremo ritardi nella trasmissione" delle informazioni, hanno precisato gli ispettori. Un menu di assaggio da Noma, bibite escluse, costa in media a persona circa 200 euro  
