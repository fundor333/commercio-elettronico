#titolo Elezioni: confermate le figure storiche dell'ambiente - Dossier - Ambiente&Energia
  (Di Anna Lombroso) 
Le associazioni avevano lanciato l'allarme alla vigilia elettorale: l'ambiente era un figura di secondo piano nei programmi dei partiti, anche se uno slogan comune era legato alla green economy come motore di crescita economica sostenibile e di occupazione qualificata. Ma se le idee ambientali hanno bisogno di gambe per camminare, il quadro degli eletti che vantino esperienza e competenza in materia ecologica non e' esaltante dal punto di vista delle new entry e a fare la parte del leone e' infatti la vecchia guardia. 
-  PD . Per il Pd alla Camera sono stati eletti uno dei padri fondatori dell'ecologia riformista, ex presidente di Legambiente, Ermete Realacci, e un altro ambientalista storico, particolarmente versato sui temi della comunicazione grazie ai suoi incarichi di specialista dell'accesso all'informazione, l'ex direttore di Nuova Ecologia, Paolo Gentiloni. E' stata eletta anche la responsabile ecologia del Pd, Stella Bianchi, che ha fatto della lotta al dissesto idrogeologico e della conversione ecologica e energicamente efficiente del patrimonio immobiliare uno dei suoi cavalli di battaglia. E al Senato ha conquistato un seggio Monica Cirinna', un passato militante di ambientalista e animalista, maturato nell'associazionismo prima e in Consiglio Comunale a Roma.   
-  SEL . Per quanto riguarda invece Sel, tutti gli eletti, a cominciare dal segretario Nichi Vendola, rivendicano la trasversalita' dell'ambiente, come componente irrinunciabile dei loro programmi e delle loro proposte politiche. Ma accanto ai candidati particolarmente impegnati su fronte del lavoro, gli ''specialisti'' dell'ambiente si contavano sulle dita. Alla Camera e' stato eletto un leader storico dei Verdi, Michele Ragosta. E al Senato e' stata confermata Loredana De Petris, figura di spicco dell'arcipelago verde, tra i promotori dei referendum antinuclearisti, di innumerevoli iniziative contro la caccia e che ha fatto parte della Commissione di inchiesta sul ciclo dei rifiuti. Eletto anche Giuseppe De Cristofaro, del quale e' nota l'impegno sul fronte della denuncia della presenza delle ecomafie in Campania. 
-  LISTA MONTI . Per la Lista Civica per Monti e' stata eletta la presidente del Fai, Ilaria Borletti Buitoni. Una candidatura vista con sospetto dai ''puristi'' della tutela del paesaggio che imputano al governo uscente una scarsa attenzione ai temi della cultura e dell'ambiente. 
-  PDL . Ancora piu' critiche aveva sollevato la candidatura ''animalista'' di Vittoria Brambilla, eletta alla Camera in Emilia, malgrado una forte opposizione interna allo stesso Pdl. Il partito di Silvio Berlusconi, che in campagna elettorale ha fatto degli animali a compagnia uno dei suoi temi forti, non ha esibito altre personalita' ''verdi'' a meno che non si possano considerare tali due ex ministri all'Ambiente: Altero Matteoli e Stefania Prestigiacomo, ambedue confermati con successo. 
-  5 STELLE . Poco si conosce degli eletti del Movimento 5Stelle, che si affacciano sulla scena politica come un'assoluta novita'. Ma tutti rivendicano un forte impegno e anche una qualche competenza in materia di fonti rinnovabili, una militanza contro le Grandi Opere e in particolare la Tav e un interesse per iniziative riconducibili alla decrescita, da attuare sul territorio, con una riduzione dei consumi, con l'energia intelligente e la mobilita' piu' sostenibile, quella delle due ruote..  
