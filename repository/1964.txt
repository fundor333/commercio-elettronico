#titolo Mercedes, a Detroit debutto mondiale per nuova Classe E - Prove  e Novità - Motori
  DETROIT - Prima mondiale al NAIAS di Detroit anche per la nuova Mercedes Classe E che - assieme alla debuttante berlina sportiva compatta CLA ed alla prossima generazione della Classe S - rafforzerà il portfolio dei modelli premium e luxury con cui la Casa della Stella a Tre Punte intende raddoppiare le proprie vendite entro il 2020.     Le nuove Classe E si distinguono per l'inedito design del frontale con i fari racchiusi da un'unica lente trasparente e per lo scudo paraurti (con grandi prese d'aria) caratterizzato da una linea a V. Berlina, Wagon, Coupe' e Cabriolet propongono in molti mercati - tra cui quello italiano - la nuova famiglia di motori quattro cilindri a benzina BlueDirect e i piu' avanzati sistemi di assistenza alla guida. In totale ci saranno sei differenti propulsori a benzina, con potenze comprese tra 184 e 408 Cv, e tre turbodiesel da 170 fino a 265 Cv. Tutte le versioni sono fornite di serie con sistema Eco Start/Stop e sono dotate di cambio manuale a 6 rapporti o, in alternativa, dell'innovativa trasmissione 7G-Tronic Plus.     Molti i miglioramenti a livello di sistemi elettronici per l'assistenza alla guida, dalla telecamera 3D (che riconosce tramite algoritmo la strada, il traffico, i segnali e i pedoni) fino al Collision Prevention Assist che si basa su un emettitore radar. Quest'ultimo elemento fa parte del sistema Attention Assist, che elimina i rischi legati alla sonnolenza ed alla perdita di attenzione da parte del guidatore. Le nuove Mercedes Classe E sono dotate di Distronic Plus con Steering Assist e di Brake Assist Plus (BAS) e Pre-Safe Plus, che puo' arrestare autonomamente l'auto fino a velocita' di 50 km/h ed evitare tamponamenti o investimenti di pedoni. 
La gamma sarà completata anche dalla super-performante E 63 AMG che servirà - come ha voluto sottolineare Dieter Zetsche, presidente di Daimler AG e CEO di Mercedes-Benz Cars - "a superare anche nel 2013 il record che abbiamo ottenuto lo scorso anno negli Stati Uniti".     Finora Mercedes Benz ha venduto in tutto il mondo circa 11.250.000 berline Classe E. A questo successo di vendita si aggiungono circa 1.180.000 station-wagon, circa 370 mila coupe', 240 mila CLS e circa 100 mila cabrio della famiglia Classe E. 
Dall'introduzione sul mercato nel 2009, circa 700 mila clienti hanno scelto la versione berlina dell'attuale Classe E, mentre il modello station-wagon e' stato acquistato da circa 100 mila clienti. Infine, la berlina Classe E di maggiore successo e' stata la serie W 123, con 2,4 milioni di unita', vendute tra il 1976 ed il 1985.  
