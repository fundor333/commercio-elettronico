#titolo Usa: odissea Triumph alla deriva,condizioni bordo 'putride'  - Crociere e Traghetti - Mare
  Â (ANSA) - NEW YORK, 14 FEB - E' quasi finita. Sono le ultime ore di disagio per i 4.200 passeggeri e membri di equipaggio a bordo della Triumph, alla deriva da 5 giorni nel Golfo del Messico: trainata da quattro rimorchiatori, la nave da crociera dovrebbe finalmente attraccare al porto di Mobile in Alabama stanotte, tra le 21 e le 23 ora americana. L'arrivo previsto inizialmente per le 3 di oggi pomeriggio e' stato posticipato a causa del mare grosso della notte scorsa. E sui ponti all'aperto, dove e' raggruppata la maggior parte dei passeggeri, si contano i minuti. Le testimonianze dei 'naviganti' che comunicano tramite sms raccontano di una nave divenuta 'putrida' e puzzolente, in condizioni generali in rapido e continuo peggioramento. L'esplosione che domenica scorsa ha mandato fuori uso i motori della Triumph ha fatto saltare l'energia elettrica ed il sistema di scarico delle toilettes. I wc traboccano sulla moquette delle cabine, dei corridoi, degli ingressi. I passeggeri usano i cestini da camera come toilettes e svuotano il contenuto in sacchi di plastica. L'aria all'interno della nave e' irrespirabile anche per la mancanza di aria condizionata. Il cibo - nonostante le assicurazioni dei dirigenti della linea da crociera Carnival - sembra scarso. "Stiamo sino a quattro ore in coda per un pezzo di pane con una fetta di pomodoro - ha raccontato Jamie Baker -. Ho visto una donna svenire, e' orribile. Si vedono tubi esplodere, e' come dopo l'uragano Katrina a New Orleans solo che qui galleggiamo". Tess Hester, mamma di una ragazza a bordo, ha ricevuto il seguente sms dalla giovane figlia: "E' la peggiore esperienza della mia vita, non credo di farcela un altro giorno in mare senza acqua, cibo". La Carnival ha organizzato camere d'albergo e trasporto in aereo o in autobus per i passeggeri in arrivo. Ma la preoccupazione dei medici e' quella di infezioni e contaminazioni avvenute a bordo e non ancora manifestatesi: "Le condizioni sanitarie sono pessime, c'e' caldo umido, il cibo non e' refrigerato, le fogne che scorrono, e' una ricetta per le malattie ", ha commentato Jorge Rodriguez, specialista di medicina interna. "I passeggeri devono prestare attenzione per un paio di settimane - ha raccomandato - a qualsiasi strano sintomo". (ANSA).  
