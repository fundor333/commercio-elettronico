#titolo 'il sogno e' finito ma ci rifaremo' - Visto da...
  (ANSA) - BERLINO - La Spagna manda in frantumi il sogno della Germania e, all'indomani dello 0-1 contro la squadra di Vicente del Bosque, la stampa tedesca piange. ''Finito il sogno'', titola la Bild in prima pagina. ''Caramba, gli spagnoli erano bravi! Ma noi siamo orgogliosi lo stesso dei nostri ragazzi'', scrive il tabloid, che nelle pagine interne titola: 'Ragazzi coraggio'.    ''Ci prendiamo la Coppa del mondo tra quattro anni - commenta il giornale piu' letto della Germania -. La giovane squadra tedesca ha un futuro grandioso. Una partita persa non puo' cambiare niente di tutto cio'''. 
   
 E poi la Bild cerca di risollevare il morale dei tifosi: ''Da queste sconfitte cosi' amare si puo' imparare tanto''.    'Siamo stati svegliati bruscamente dai nostri sogni', e' il titolo in prima del tabloid Bz. Nelle pagine interne, il giornale pubblica una grande foto del gol di ieri e titola: 'Questo e' stato il colpo al nostro cuore'.    ''Fa male. Il sogno estivo e' finito'', commenta la Bz, che aggiunge: I giocatori tedeschi ''hanno conquistato i cuori di tutti i tifosi, sia in Sudafrica, sia in patria, ma anche in tutto il mondo. Soltanto nel finale mancava il coraggio''.    Il ct Joachim Loew non ha dubbi: ''Non tutti sono riusciti a liberarsi fino in fondo delle loro inibizioni'', dice al tabloid. ''Non siamo riusciti a dominare il pallone e abbiamo sprecato molta energia'', aggiunge. 
   
 La Welt dedica al goal di ieri una fotografia a cinque colonne in prima pagina con la didascalia ''54, 74, 90 - 2014...'', in riferimento agli anni dei Mondiali vinti dalla Germania e alla speranza per i prossimi, che si disputeranno in Brasile. E scrive: ''Il sogno e' finito...''.    ''La giovane squadra nazionale e' entrata nei cuori dei tedeschi con... un buon gioco diretto''. E ancora: ''Hanno giocato poche partite, ma ci hanno regalato una gioia eterna''.    ''Su, coraggio'', e' il titolo in prima pagina del quotidiano Tagespiegel, che pubblica una grande foto di Bastian Schweinsteiger mentre consola Philipp Lahm al termine della partita. 
   
 ''Adesso l'obiettivo e' il terzo posto - scrive il giornale - La Nazionale tedesca puo' ancora fare tanto. L'allenatore Joachim Loew ha gia' fatto tanto, anche se non portera' a casa il titolo mondiale''. Una cosa e' certa, conclude: ''Non e' arrivato alla fine della sua carriera. La competenza rimane nel tempo''.     La partita Germania-Spagna ha segnato ieri un nuovo record storico per la tv tedesca, con 31,1 milioni di telespettatori. Lo ha reso noto l'emettente televisiva pubblica Ard, che ha trasmesso l'incontro. Il record precedente era di 29,66 milioni di telespettatori, registrato durante la semifinale del 2006 contro l'Italia. Ieri lo share medio e' stato dell'83,2%, con una punta dell'88,4%.  
