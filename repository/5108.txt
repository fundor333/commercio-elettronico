#titolo Hyundai, crossover ix35 debutta nella versione 'Xpossible' - In Breve  - Motori
  ROMA - Per festeggiare le 30mila consegne in Italia (oltre 170mila in Europa), Hyundai lancia una nuova versione turbodiesel del crossover ix35, la 'ix35 Xpossible'. La serie speciale, in vendita ad un prezzo di 25.650 euro nella versione 1.7 CRDi 2WD, va ad ampliare la famiglia ix35, aggiungendo nuovi elementi alla dotazione di serie. In particolare, - si legge in una nota - Xpossible si inserisce nel top di gamma, affiancando le versioni Classic e Comfort e propulsori turbodiesel CRDi nelle motorizzazioni 1.7 2WD (115 CV) e 2.0 4WD - quest'ultimo con due livelli di potenza (136 e 184 CV). 
Ricco l'equipaggiamento di serie: infatti, oltre all'allestimento previsto per la versione Comfort (attualmente ''best seller'' della gamma) con il climatizzatore automatico, bluetooth, sedili in pelle e tessuto e cerchi in lega da 17'', la nuova Xpossible include anche il navigatore touchscreen da 6,5'', sistema audio potenziato, retrocamera, sensori luce e pioggia e vetri oscurati. Su questa nuova versione e' disponibile anche il 'pacchetto' opzionale Deluxe, con cerchi in lega da 18'' e quadro strumenti ad alta leggibilita', sedili rivestiti in pelle e tetto panoramico elettrico. Come ogni altra vettura della casa, anche la nuova ix35 Xpossible beneficia della 'Tripla 5', il pacchetto di servizi a chilometraggio illimitato che solo Hyundai puo' vantare sul mercato: 5 anni di garanzia, 5 anni di assistenza stradale e 5 anni di controlli gratuiti.  
