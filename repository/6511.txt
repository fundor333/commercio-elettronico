#titolo Italia 150: Treccani, incontro Teano avvenne a Vairano - Italia 150
  di  Daniela Giammusso 
 Teano o Vairano? Dove avvenne realmente lo storico incontro tra Vittorio Emanuele II e Giuseppe Garibaldi, quello in cui, il 26 ottobre 1860, l'eroe dei due mondi mise fine alla spedizione dei Mille 'consegnando' il Regno delle Due Sicilie nella mani del "nuovo re d'Italia"? Inutile controllare sui libri di scuola, perché da oggi la storia ufficiale va 'corretta'. A sostenerlo è l'Enciclopedia Treccani che, proprio nel 150enario dell'unità d'Italia, chiarisce una disputa ormai decennale. Nella versione on line, la Treccani già riporta il risultato delle sue indagini: l'incontro tra il generale e il re avvenne al quadrivio di Taverna della Catena, nel comune di Vairano Patenora, in provincia di Caserta. Ma è vero anche che fu un incontro in movimento, visto che da lì i due poi cavalcarono qualche miglio insieme e si salutarono nel territorio di Teano, al confine tra Campania e Molise. Ad annunciare oggi la precisazione, il presidente della Treccani Giuliano Amato e lo storico del Risorgimento Giuseppe Monsagrati, autore della voce pubblicata on line dalla Treccani. "Era già da tempo - spiega Amato - che diverse pubblicazioni mettevano in discussione un'attribuzione talmente radicata nella comunis opinio che persino un'istituzione come la Treccani l'aveva fatta sua. Sono rimasto molto colpito invece scoprendo che Wikipedia citava già la Taverna della Catena con tanto di fonti storiche. Così ho ritenuto necessario fare un'istruttoria in 'casa' Treccani". In assenza di una relazione ufficiale della vicenda, spiega Monsagrati, ci si è basati "sulle testimonianze dirette dei presenti". Tra questi, Alberto Maria, ufficiale dell'esercito meridionale, autore del libro 'Camicia rossa', e sua moglie; il generale Della Rocca e lo stesso Francesco Crispi. Tutti confermano che l'incontro "avvenne al quadrivio che da Venafro porta a Teano, in prossimità dei lavori della ferrovia che doveva collegare Napoli all'interno". Ovvero, prosegue il professore, "alla Taverna della Catena, una sorta di autogrill dove ci si poteva riposare e foraggiare i cavalli". E la Taverna, come certificano le mappe dell'epoca, "era nel territorio di Vairano". Da modificare sarebbe anche l'immagine di Garibaldi, per nulla festoso, ma "triste e perplesso a dover lasciare il passo al sovrano del Nord senza condizioni né garanzie per le sue truppe". Ma come nacque 'l'errore di Teanò? Probabilmente perché i due, spiega Amato citando lo storico Giuseppe Cesare Abba, cavalcarono insieme fino "al ponte di un torrentello che tocca Teano" e dopo essersi salutati proseguirono "ad angolo retto": il re proprio verso Teano a pranzo con alcuni nobili, Garibaldi, non invitato, verso una masseria. "E' irrefutabile che sia andata così - dice Amato - perché se si salutarono a Teano, si erano incontrati altrove. Fu un incontro che ebbe un inizio, uno svolgimento e una fine". Sostenuta anche dalla pronipote del generale, Anita Garibaldi, la tesi dell'incontro a Vairano era emersa già nel 1911, in occasione del 50enario dell'unità d'Italia, sostenuta dal generale Del Bono dello Stato Maggiore ma subito contestata da uno studioso locale, il professor Boragine, sollecitato dallo storico militare Cesare Cesari. In fretta e furia, racconta Amato, in quell'occasione si provvide anche a sostituire la lapide celebrativa con un'altra, che pur di attribuire l'incontro a Teano porta un errore di sintassi. Messa a tacere dal regime fascista, la tesi riemerse poi nel secondo dopoguerra arrivando sino ad oggi. "Non vorrei però che ora si facesse una seconda 'Secchia rapita' - prosegue il presidente - perché la Secchia non è rapita ma divisa. Ed è bene che le due parti lo accettino. Il nostro compito finisce qui, ma sarei fortemente dispiaciuto se ciò provocasse lutti e morti. In fondo, se tutto fosse avvenuto oggi, la stampa riporterebbe due fotografie: la prima a Vairano con l'incontro e la seconda a Teano con il saluto".  
