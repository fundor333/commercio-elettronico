#titolo VACANZE: 250 STRUTTURE TURISTICHE ADERITO A PROGETTO 'BUONI' - Turismo Calabria
     (ANSA) - CATANZARO, 26 GIU - Sono piu' di 250 le strutture, 
tra ricettivita, ristorazione e servizi, che in Calabria hanno 
aderito al progetto ''Buoni vacanza'', dimostrando come 
l'iniziativa abbia suscitato interesse anche nella nostra 
regione.    Fin dalla nascita, gli scopi del progetto ''Buoni vacanza'', 
promosso dal Dipartimento del Turismo della Presidenza del 
Consiglio dei Ministri e realizzato dall'Associazione Bvi, sono 
stati molteplici: facilitare l'accesso al turismo per tutti 
(famiglie, giovani, anziani, disabili e quel 45% di italiani che 
non va in vacanza); collegare il sistema italiano con le 
esperienze maturate in altri Paesi per rafforzare la quota di 
interscambio Italia-estero e per dare vita al sistema ''Buoni 
vacanze'' europeo; favorire lo sviluppo piu' armonico del 
turismo nazionale, in termini di riequilibrio dei flussi tra 
nord e sud del Paese e tra alte e basse stagioni; consentire 
agli enti pubblici di spendere celermente i fondi destinati alle 
vacanze, sollecitare le istituzioni, centrali e locali, per 
attivare una politica favorevole al consumo turistico e, 
soprattutto, favorire lo sviluppo di un turismo di qualita', 
solidale e sostenibile finalizzato alla crescita, 
all'arricchimento e alla valorizzazione sociale e culturale 
dell'uomo.    I ''Buoni vacanza'', diventati subito strumento di successo 
(dopo solo due giorni dal loro avvio le prenotazioni avevano 
gia' superato il milione e duecentomila euro di contributi 
pubblici, pari al 25% della somma messa a disposizione per il 
2010), puntano a diventare uno strumento attraverso cui le 
Regioni, i Comuni, i Cral e le aziende potranno, in modo 
semplice ed efficace, veicolare benefici ed agevolazioni ai 
propri cittadini, associati e dipendenti.    Ad oggi, la maggior parte delle richieste riguardano le fasce 
a piu' basso reddito e le famiglie con almeno 3-4 componenti, 
confermando come i ''buoni vacanza'', siano uno strumento 
essenziale per quelle fasce di cittadini a cui ci si vuole 
rivolgere. Tale dato e' confermato anche dall'eta' media dei 
richiedenti che e' di 35 anni.    Con l'attivazione di ulteriori contributi pubblici a sostegno 
delle fasce piu' deboli di domanda turistica, si potra' 
finalmente sviluppare anche in Italia un sistema analogo a 
quello francese. (ANSA).
