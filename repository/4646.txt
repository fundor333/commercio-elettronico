#titolo Da 11 marzo stop Ue a cosmetici testati su animali - Altre news - ANSA Europa
     (ANSA) - BRUXELLES, 2 FEB - Dall'11 marzo stop ai cosmetici
testati sugli animali. Entrera' infatti in vigore senza ritardi,
ha confermato il portavoce del commissario Ue alla salute Tonio
Borg, il provvedimento contenuto nella direttiva Ue che prevede
a partire da questa data il pieno divieto di commercializzazione
per quei prodotti di bellezza la cui formulazione finale, gli
ingredienti o la loro combinazione siano stati oggetto di
sperimentazione animale. Negli scorsi mesi si erano mobilitate
diverse associazioni animaliste contro il rischio di un
eventuale slittamento dell'entrata in vigore del bando totale
nell'Ue dei prodotti testati sugli animali. ''Il rischio di una
proroga della direttiva cosmetici sembrerebbe scongiurato,
coloro che finora si sono impegnati su questo fronte possono
tirare un sospiro di sollievo'', ha sottolineato l'eurodeputato
ex leghista Claudio Morganti, che ha rivolto in merito
un'interrogazione scritta alla Commissione. ''Prorogare tale
data, o introdurre un meccanismo di deroga - ha spiegato
l'europarlamentare toscano - richiederebbe una modifica che
avrebbe bisogno di tempi troppo lunghi, in quanto si dovrebbe
andare a cambiare l'attuale direttiva, passando di nuovo
attraverso il Parlamento e il Consiglio''. Dall'esecutivo Ue e'
inoltre giunta rassicurazione sul lavoro in corso per aggiornare
la ricerca sui metodi alternativi alla sperimentazione animale. ''Nonostante questa buona notizia - ha promesso Morganti -
continuero' comunque a vigilare sulla questione''.
