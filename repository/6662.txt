#titolo Batosta storica, Argentina sotto choc - Visto da...
  (ANSA) - BUENOS AIRES - Domenica amara oggi per milioni di argentini, dopo la batosta di ieri con la quale la Germania ha mandato a casa la Seleccion, che ha gia' lasciato il Sudafrica. La federcalcio argentina ha organizzato il rientro subito dopo la goleada incassata dalla corazzata tedesca, mentre da Buenos Aires arrivava la notizia che la presidente Cristina Fernandez Kirchner ricevera' la squadra, anche se non si sa ancora quando, nella 'Casa Rosada'.( ASCOLTA L'AUDIO ) 
 Una sorta di consolazione, che pero' non riuscira' a rimarginare la ferita aperta dall' umiliante 'adios' con il quale Maradona, Messi e compagni hanno salutato il Mondiale. In una Buenos Aires grigia e coperta dalle nuvole, in perfetta sintonia con l'umore dei suoi abitanti, fin dal mattino non si e' parlato altro che della sconfitta-shock di ieri.Nelle vetrine ed alle finestre ci sono ancora le bandiere biancocelesti che ora danno pero', un'immagine triste e di abbandono. Il Paese intero si lecca le ferite, e di fatto e' in lutto. Il problema di fondo, rilevano molti analisti, e' che il crollo di ieri aggiunge un altro fallimento a quella che e' ormai una lunga serie di delusioni della Seleccion. Nei quotidiani e le reti tv si sprecano in queste ore le fotografie dei giocatori e dei tifosi in lacrime, e le analisi sulle ragioni dello storico 0-4. 
 Alcuni articoli sono cosi' melanconici che sembrano i titoli di un tango: 'E' stato bello finche' e' durato', afferma per esempio il quotidiano Pagina 12, mentre dalla sua prima pagina Clarin sottolinea che 'L'illusione e' finita', sullo sfondo di una fotografia nella quale Maradona da uno dei suoi ormai noti baci a Messi. Anche La Nacion ha scelto la stessa foto, commentando che quello di ieri a Citta' del Capo e' stato il 'Il peggiore dei finali'. Al centro di tutti i commenti c'e' Maradona, piu' di Messi. Sempre La Nacion pubblica una grande immagine di Diego sconvolto con il rosario in mano. Tutti si chiedono se la Germania sara' l'ultima tappa del Maradona ct. ''La decisione e' nelle mani di Diego'', si e' limitato a dire il preparatore fisico Fernando Signorini, uomo vicino da anni a Maradona.E' infatti ancora presto per capire se il ct presentera' le dimissioni o proseguira' nell'incarico. Diego e' un'icona, ma a 'Baires' c'e' gia' chi vuole che lasci la panchina: il 61% dei tifosi intervistati in un sondaggio di Clarin risponde con un secco 'no' alla domanda se vuole che l'ex 'pibe' prosegua. 
 Il commento che prevale e': e' stato un grande giocatore, il migliore, mantenga questa immagine perche' come tecnico non potra' mai uguagliarsi.''Sono ormai 17 anni di delusioni e 'zero' titoli in diversi tornei'', rilevano alcuni media, che d'altra parte mettono in evidenza anche i numerosi errori della Seleccion, a fronte di una Germania che ha dato tante ''lezioni'' di buon calcio ad una nazionale ''disordinata e senza una regia''. Quello di Messi, coincidono poi tifosi e stampa, e' un discorso a parte. Prevale la valutazione che ieri Lio ha fatto la sua partita piu' brutta del 'mundial'. Resta l'attenuante di essere stato impiegato troppo arretrato, ma il bilancio finale e' che la star di Rosario ha comunque lasciato il Sudafrica a digiuno di gol.  
