#titolo Gae Aulenti - Protagonisti
di Francesco Gallo 
 ''L'architettura e' un mestiere da uomini, ma ho sempre fatto finta di nulla''. Una frase emblematica pronunciata dall'architetto Gae Aulenti, morta ieri sera nella sua casa a Milano all'eta' di 84 anni, e che mostra, allo stesso tempo, la sua ironia, la sua grande umanita' e la sua proverbiale timidezza.    Nata in provincia di Udine, a Palazzolo della Stella, il 4 dicembre del 1927, da una famiglia di origini meridionali, papa' commercialista di origini pugliesi e madre napoletana, Gae Aulenti inizia a frequentare il Liceo artistico di Firenze, ma poi torna al Nord dove studia privatamente. 
 ''Prestavo allora dei piccoli servizi alla Resistenza - raccontava in una recente intervista a Corriere.it - si fidavano di me e qualche volta portavo fuori dai blocchi le missioni inglesi fingendo di andare in camporella. A Biella ero amica di due sorelle ebree che sparirono da un giorno all'altro. La coscienza civile nacque li'''.     Nel 1948 e' al Politecnico di Milano, che diventa la sua citta', e qui inizia a guardare al razionalismo internazionale, ad artisti come Gropius, Le Corbusier e Wright. 
 Fra le sue opere, segnate dal recupero dei valori del passato e dalla nuova corrente del Neoliberty proprio come reazione a quel razionalismo imperante, spicca la realizzazione del Museo d'Orsay, con il tema floreale delle lunette della volta (1980-86), e la lampada Pipistrello della Martinelli Luce (1963), che ha richiami, non a caso, all'Art Nouveau. Ma lavora anche a Palazzo Grassi, all'Asian Art Museum di San Francisco, all'allestimento del Museo Nazionale d'Arte moderna del Centre Georges Pompidou di Parigi, al progetto di Piazzale Cadorna a Milano, al Museo d'arte catalana di Barcellona e alle ex Scuderie del Quirinale.    Il suo primo progetto e' pero' per Adriano Olivetti, uno showroom Olivetti a Parigi e subito dopo a Buenos Aires. Da allora Gae Aulenti si sposta in tutta Europa, in America, in Giappone, in Cina. 
 Con Luca Ronconi allestisce poi il primo progetto scenico a Napoli nel '74 e poi progetta per Gianni Agnelli a Villar Perosa la scuola materna in memoria di Edoardo. Carlo Ripa di Meana, con cui ha una relazione negli anni Ottanta, la avvicina al craxismo che lei considera ''deleterio''. A Milano Gae Aulenti lavora invece poco: per lo Spazio Oberdan, nel '99, e poi per la Stazione Nord nel 2000.    Vera ossessione dell'architetto e suo stile principale e' stata la contestualizzazione architettonica: ''Non si puo' fare la stessa cosa a San Francisco o a Parigi - diceva -. Serve un lavoro analitico molto attento, prima di progettare: studiare la storia, la letteratura, la geografia, persino la poesia e la filosofia. Bisogna inventarsi le soluzioni volta per volta e i libri aiutano. Poi viene la sintesi, infine la parte profetica: la capacita' di costruire cose che durino nel futuro. Se l'architettura si butta via, diventa un cumulo di macerie''. 
 Non sempre, pero', un progetto tiene conto dell'ambiente in cui si deve sviluppare. A Milano, per esempio, aveva definito ''il corto, il lungo e lo storto'' i grattacieli dell'area dell'ex Fiera di Milano. Sono un progetto, aveva detto, che ''ha vinto per la cifra che ha dato al Comune di Milano e non certo per la qualita'... Non e' l'architettura ma l'amministrazione a decidere. Poi, mezzo secolo fa, quando ho iniziato io a fare l'architetto, c'era piu' senso della collettivita' perche' c'era stata la guerra, mentre oggi c'e' una piu' forte cultura individuale''. 
 Molti i premi e i riconoscimenti che ha ottenuto Gae Aulenti, fra cui la Legion d'Honneur della Repubblica francese, il premio speciale per la Cultura della Repubblica Italiana e il titolo di commandeur dans l'ordre des Artes et des Lettres. Fra i ruoli che ha ricoperto quello di presidente dell'Accademia di Belle Arti di Brera. Divorziata, lascia una figlia e una nipote che, proprio come la nonna, fa l'architetto.  
