#titolo Audi blocca uso della Q nei nomi delle auto cinesi Qoros - Industria e Mercato - Motori
  ROMA - Audi ha ottenuto una prima ingiunzione da parte del Tribunale Civile di Amburgo, per impedire l'uso della lettera Q nella denominazione del nuovo modello GQ3 che verra' presentato al Salone di Ginevra e che la Casa costruttrice cinese Qoros dovrebbe utilizzare nel mercato europeo e in quello cinese. Secondo quanto riporta il quotidiano tedesco Die Welt, Audi ha chiesto questo provvedimento d'urgenza perche' la lettera Q fa parte delle sue denominazioni ufficiali per le gamme dei suv e dei crossover. 
Qoros e' una nuova marca, controllata dalla cinese Chery e dalla societa' d'investimenti Israel Corporation, che ha annunciato il debutto della berlina GQ3 e di due concept derivati dalla stessa piattaforma (tra cui un suv) al prossimo Salone dell'Auto di Ginevra. Attuale CEO di Qoros e' Volker Steinwascher, in precedenza a capo delle attivita' della  Volkswagen negli Stati Uniti.  
