#titolo Balduzzi, con visite agonistiche -90% morti sport - Speciali ed Eventi - Salute e Benessere
  ROMA - Grazie ai quattro milioni di visite sportive agonistiche che si fanno in Italia ogni anno e' stato possibile diminuire la mortalita' sui campi di gioco del 90%. Lo ha sottolineato il ministro della Salute Renato Balduzzi intervenendo all'inaugurazione del congresso mondiale di Medicina Sportiva oggi a Roma.    ''La legislazione italiana sulla visita agonistica e' all'avanguardia nel mondo - ha sottolineato il ministro - non solo i 4 milioni di visite sportive agonistiche che si fanno ogni anno hanno ridotto la mortalita' del 90%, ma permettono di scoprire piccole patologie che non vogliono dire inidoneita', ma permettono di risparmiare risorse sanitarie perche' affrontate in tempo''.    La visita sportiva e' anche l'occasione per un vero e proprio screening della popolazione: ''Visto che ormai la medicina scolastica e' scomparsa e non c'e' piu' la visita militare per gli uomini - ha sottolineato - questa e' l'unica occasione di screening sanitario, un patrimonio importante''.  
