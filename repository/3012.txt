#titolo Italia Futura: messaggi Udc sommamente confusi - Politica
"I messaggi che escono della convention di Chianciano, se solo si va oltre le photo opportunity di rito, appaiono sommamente confusi". E' quanto si legge in un editoriale non firmato, sul blog di Italia Futura, associazione presieduta da Luca Cordero di Montezemolo, nel quale si critica anche la riproposizione di personaggi politici 'vecchi'. 
 "E' soprattutto sul piano dei contenuti che poco o nulla è emerso dall'assise di Chianciano - sottolinea Italia Futura - 'Monti dopo Monti' è un programma davvero troppo scarno per una grande nazione". 
 CASINI A MONTEZEMOLO: 'E' LA CONCORRENZA BELLEZZA...' -  "Napoli 10 settembre, io e Cesa viaggiamo con ItaloTreno... è la concorrenza bellezza". Pier Ferdinando Casini posta su Twitter la foto di un suo viaggio in treno verso Napoli, su 'Italo' di Luca Cordero di Montezemolo. Ed il commento ("é la concorrenza bellezza...", omaggio ad Orson Welles ed al suo 'Quarto Potere') è l'ironica risposta alle critiche di Italia Futura, la Fondazione di Montezemolo, dopo la convention di Chianciano. 
 UDC: 'VI ASPETTIAMO...' -  "Italia Futura dice che da Chianciano sono giunti messaggi sommamente confusi. Noi, invece, amiamo sommamente quanti possono migliorare la politica. Adesso aspettiamo Italia Futura". Nel sito Udc si replica così (sotto il titolo 'Sommamente') all'editoriale di 'Italia Futura', presieduta da Montezemolo, nel quale si dice che da Chianciano sono arrivati "messaggi sommamente confusi".  
