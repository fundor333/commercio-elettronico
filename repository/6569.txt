#titolo L'Universo 'plurale' e femminile - Ricerca e Istituzioni - Scienza&Tecnica
  E' dedicato alle donne l'Universo dell'Istituto Nazionale di Astrofisica (Inaf): una mostra fotografica d'autore dedicata al lato femminile dell'astronomia, e poi ancora mostre, incontri e spettacoli per raccontare le attivita' Inaf al pubblico del decimo Festival della Scienza di Genova. 
Invadendo le strade di Genova, Inaf ha voluto dedicare una mostra diffusa alle donne e alla loro importanza nel campo della ricerca astronomica. Si tratta di una serie di gigantografie d'autore, firmate da Gerard Bruneau, artista allievo di Andy Warhol, legate al tema 'astronomia plurale femminile'. 
  
Per celebrare invece i 50 anni dalla nascita dell'Osservatorio Europeo Australe (Eso) e i 30 della partecipazione italiana al progetto, Inaf ha allestito una mostra che raccoglie alcune delle più belle immagini raccolte dai potenti telescopi dell'osservatorio. Ai più piccoli è dedicato lo spettacolo di Joe il Fotone presentato dai divulgatori dell’Osservatorio di Bologna, Stefano Corbelli e Francesco Poppi; sempre ai giovanissimi è aperto il planetario collocato all'interno del cortile di Palazzo Ducale, il progetto ''Immaginare il cielo'', realizzato dai ricercatori dell'Osservatorio di Genova, e lo spettacolo della Via Lattea vista con gli occhi di uno dei più potenti telescopi al mondo, quello del Paranal.  
