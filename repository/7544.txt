#titolo Crisi: esperta, cresce disagio donne, 1 su 3 soffre d'ansia - Stili di vita - Salute e Benessere
     (ANSA) - ROMA, 7 MAR - Complice la crisi economica, cresce
tra le donne il disagio psicologico con un preoccupante aumento
di stati depressivi e attacchi di panico. Il grido d'allarme
viene dall'Associazione Europea Disturbi da Attacchi di Panico
(Eurodap).    ''Una donna su tre, tra i 40  e i 50 anni, soffre di stati
ansiosi che possono degenerare nel giro di poco tempo in
attacchi di panico, depressione e patologie psico-fisiche anche
gravi'', afferma la presidente Eurodap Paola Vinciguerra.   ''Quando la crisi economica e' cominciata sono stati gli
uomini a mostrare inizialmente i primi disagi - spiega l'esperta
-. E' l'uomo che piu' ha risentito del peso della precarieta'
lavorativa e di quella economica. La donna, che fosse madre,
moglie, compagna, ha inizialmente cercato di sostenere il
proprio figlio o compagno nell'affrontare le difficolta'''.    Secondo Vinciguerra, tuttavia, ''il perdurare della crisi sta
minando l'energia della donna'', con ''alterazioni che portano
ad abbattimenti delle difese immunitarie favorendo l'instaurarsi
di patologie fisiche ed emozionali''.    I sintomi piu' comuni, conclude l'esperta, ''possono essere
insonnia, irritabilita', senso di minaccia, gastriti, coliti,
tristezza, paura, per arrivare con il tempo a complicanza piu'
gravi''.(ANSA).
