#titolo Porti: Trieste, avviata procedura certificazione 'Emas' - Porti e Logistica - Mare
  (ANSA) - TRIESTE, 6 MAR - L'Autorita' Portuale di Trieste si e' posta l'obiettivo di dotarsi del sistema ''Emas'' (Sistema di gestione e controllo ambientale) e dopo un confronto con la Fondazione per lo Sviluppo Sostenibile presieduta da Edo Ronchi, ha avviato la procedura  per l'Analisi Ambientale Iniziale. 
Con la Dichiarazione Ambientale l'Apt si dotera' di una nuova strategia gestionale, in stretto rapporto con i propri utenti, impegnandosi a realizzare un progetto di miglioramento delle performance ambientali in tutta trasparenza. 
Nello stesso tempo il documento e' destinato anche alla Pubblica Amministrazione, competente per i controlli ambientali: la cadenza annuale dell'aggiornamento della Dichiarazione Ambientale e la convalida da parte di un verificatore accreditato, e' garanzia di un comportamento conforme alle normative ambientali vigenti, e limita dunque il rischio di incorrere in sanzioni penali e civili. 
Con il Sistema di Gestione Ambientale ''Emas'' ci saranno vantaggi interni all'organizzazione grazie all'ottimizzazione e gestione dei processi, mettendone in luce ogni singolo aspetto, in modo da prevenire episodi che possano bloccare o ritardare le attivita'. Il risultato e' inoltre garantito dal coinvolgimento di tutti i livelli aziendali, instaurando cosi' un clima di collaborazione e responsabilita', base per effettuare il salto di qualita' nel sistema di gestione dell'Autorita' Portuale. 
(ANSA).  
