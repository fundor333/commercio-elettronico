#titolo Valle d'Aosta prima a definire zone speciali conservazione - Ambiente
  (ANSA) - AOSTA, 9 FEB - L'attenzione della Valle d'Aosta ai temi della tutela ambientale si conferma con l'approvazione, da parte dell'Amministrazione regionale, della bozza di decreto del Ministero dell'ambiente per la trasformazione dei Siti di importanza comunitaria (Sic) in Zone speciali di conservazione (Zsc). 
La Valle d'Aosta e' la prima regione italiana a completare l'ultimo adempimento procedurale previsto dalla direttiva europea 92/43 &#8211; la direttiva 'Habitat' - che ha istituito la rete ecologica 'Natura 2000' per la salvaguardia della biodiversita' nel territorio dell'Unione europea. Si tratta di siti di importanza comunitaria in cui sono state applicate le misure di conservazione necessarie al mantenimento o al ripristino degli habitat naturali e delle popolazioni delle specie per cui il sito e' stato designato dalla Commissione Europea. 
La designazione delle Zsc era subordinata all'individuazione di specifiche misure di conservazione per ogni sito, adempimento cui la Valle d'Aosta ha provveduto gia' alla fine del 2011. Il Ministero ha quindi ora predisposto il decreto per la designazione delle Zsc presenti nella regione che, dopo l'approvazione dovrebbe essere emanato in tempi brevi. 
La designazione riguardera' tutti i Sic presenti nella regione alpina, ad eccezione del Parco nazionale del Gran Paradiso, che sara' oggetto di un successivo provvedimento. 
Attualmente i Sic valdopstani sono: gli ambienti calcarei d'alta quota della valle di Rhemes e attorno al Lago Tsan, il Parco naturale del Mont Avic, le zone umide di Morgex e di Les Iles di Saint-Marcel, i laghi di Lolair e di Villa, le formazioni steppiche della Cote de Gargantua, gli stagni di Loson, Holay e Lo Ditor, gli ambienti glaciali del Monte Bianco e del gruppo del Monte Rosa, gli ambienti d'alta quota del vallone della Legna, delle combe Thuilette e Sozin, del Colle del Gran San Bernardo e della Valgrisenche, il Talweg della Val Ferret, Pont d'Ael, il castello e le miniere abbandonate di Aymavilles, gli ambienti xerici di Mont Torretta &#8211; Bellon, i valloni del Grauson e dell'Urtier, le stazioni di Astragalus alopecurus di Cogne e di Peonia officinalis, gli ambienti xerici di Grand Brison&#8211;Cly e il Mont Mars. (ANSA).  
