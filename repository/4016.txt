#titolo Manifesti abusivi Renzi a Roma: le scuse su Twitter - Politica
Una polemica sui manifesti abusivi accoglie l'arrivo del candidato alle primarie di centrosinistra Matteo Renzi, oggi a Roma. Ad evidenziare le affissioni prive del regolare timbro sono stati i Radicali ed alcuni blogger. Ed il comitato di Renzi dall'indirizzo "AdessoPartecipo" ha inviato un Tweet di scuse: " Clamoroso autogol  l'affissione abusiva dei manifesti. Abbiamo sbagliato. Grazie agli amici radicali che lo hanno evidenziato". 
 "Ammettere gli errori è espressione di forza. In questo Renzi si è dimostrato diverso, well done", risponde su twitter il segretario di Radicali italiani Mario Staderini. 
 Intanto, arrivano nuovi segnali di curiosità per la tappa romana del tour di Renzi. L'assessore capitolino alla Scuola Gianluigi De Palo andrà "a dare un'occhiata" all'appuntamento. E ha chiesto al sindaco Gianni Alemanno di andare con lui. L'ha fatto tramite Twitter ma il primo cittadino non ha accettato l'invito e ha spiegato il suo 'no' dicendo che la sua "presenza sarebbe strumentalizzata. Mi farebbe piacere ma vai tu, anche a nome mio". E già che c'é, De Palo dovrebbe mandare a Renzi un messaggio di Alemanno: "digli che la prossima volta che viene a Roma,  eviti di riempirla di manifesti abusivi.  Grazie".  
