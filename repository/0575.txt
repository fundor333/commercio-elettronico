#titolo Google: un miliardo di dollari per Whatsapp? - Tecnologia e Internet
Google ha messo gli occhi su Whatsapp, la popolare app di comunicazione per gli smartphone, ed è già in una fase di negoziazione per quella che potrebbe essere la sua prossima acquisizione miliardaria.    A sostenerlo è il sito Digital Trend, che parla di 'rumor', ma cita anche una non meglio precisata "fonte interna", secondo cui Whatsapp starebbe giocando a rialzo sul prezzo, che attualmente "é vicino al miliardo di dollari". 
 In effetti, nota Digital Trend, i messaggi rappresentano per Google una grande lacuna nel settore della comunicazione mobile e anche il product manager dell'azienda, Nikhyl Singhal, lo ha ammesso con GigaOM nel giugno scorso, quando ha affermato che "su questo abbiamo fatto un lavoro incredibilmente povero nel servire i nostri utenti". 
 Sulla spinta della crescente diffusione, Whatsapp, una app nata con Yahoo! che permette di scambiarsi messaggi 'gratis' (ma anche immagini) senza più ricorrere agli sms e pesare sulla bolletta di fine mese, da tempo suscita diversi appetiti.  Nel dicembre scorso si era sparsa la voce che fosse nel mirino di Facebook, con fonti che parlavano di trattative in corso da mesi. Forse anche sulla scorta di questo, ora in casa Whatsapp staranno tirando sul prezzo.  
