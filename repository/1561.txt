#titolo Rifiuti: Parlamento, Commissione Ue sblocchi fondi per Napoli - Ambiente ed energia - ANSA Europa
  BRUXELLES - Appello alla Commissione europea perche' sblocchi i  fondi per la gestione dei rifiuti a Napoli,  disapprovazione per la tendenza del Lazio a fare ancora affidamento alle discariche, bocciatura netta dei siti dei Monti dell'Ortaccio e Pian dell'Olmo, stop all'uso dei militari e immediata abrogazione dei poteri del Commissario Speciale. Sono alcune delle principali raccomandazioni contenute nel rapporto sulla missione in Campania e Lazio dell'ottobre scorso approvato oggi della Commissione Petizioni del Parlamento europeo. 
   
 Nel rapporto si chiede anche la delocalizzazione dell' impianto Ama sulla Via Salaria a Roma. ''La  situazione  della gestione dei rifiuti in Italia  resta profondamente critica '' dice la laburista olandese che ha guidato la missione, Judith Merkies, sottolineando pero' che ''la citta' di Napoli ha presentato un piano realistico'' e che ''il nuovo sindaco ha dimostrato un serio impegno a mettere in atto il piano e ad aprire un dialogop con i cittadini''. 
   
 La necessita' di '' superare l'emergenza '' - indicata nel rapporto che nella sua versione finale e' stato approvato all'unanimita' stamani in Commissione Petizioni - e' espressa anche dalla vicepresidente del Parlamento europeo, Roberta Angelilli (Pdl). ''Le autorita' italiane - dice - dovranno tenere conto delle chiare indicazioni arrivate oggi da Bruxelles. Il giudizio espresso e' chiaro: bisogna superare una volta per tutte la logica dell'emergenza che fino a questo momento è stata alla base delle politiche di gestione dei rifiuti e dare inizio ad una fase nuova, ad un processo virtuoso che veda le istituzioni a tutti i livelli pronte a collaborare per una  strategia funzionale  nel rispetto delle direttive comunitarie, tutelando l'ambiente e la salute pubblica dei cittadini''. 
 
  
 RINALDI (IDV): “DA UE SPINTA PER RISOLVERE EMERGENZA"  - Esprimo la più viva soddisfazione per l’approvazione del Documento di lavoro sulla missione d’inchiesta in Italia, effettuata dal 29 al 31 ottobre 2012, riguardante la gestione dei rifiuti in Lazio e Campania”. Lo ha detto Niccolò Rinaldi, vicepresidente Alde e capodelegazione Idv al Parlamento Europeo.“Si tratta di un documento – ha continuato Rinaldi - che certifica ancora una volta quanto si debba fare, in termini di quantità e qualità, per sbloccare l’impasse sulla politica dei rifiuti. Lo chiede l’Europa, ma lo chiedono anche tutti i cittadini italiani, in particolare coloro che devono fare i conti da anni con una emergenza non più sopportabile”. 
   
 Secondo Rinaldi, con l’approvazione del documento “si riconoscono i reclami dei cittadini in merito alla gestione dei rifiuti industriali e domestici nel Lazio e in Campania, e si raccomanda nell’interesse della salute pubblica e del miglioramento dell’ambiente che le autorità italiane attribuiscano una priorità elevata a questo settore d’attività. Viene chiesto, inoltre, di intraprendere un dialogo costruttivo con i firmatari e la società civile, per stabilire un approccio alla gestione dei rifiuti che goda del sostegno pubblico, anziché l’approccio estremamente conflittuale prevalso finora”.Nel documento si rileva inoltre che l’impianto biomeccanico di Villa Spada si trova in un posto non conforme, e per questo si chiede la sua delocalizzazione data la vicinanza al centro abitato. 
   
    
