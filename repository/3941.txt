#titolo Siria: Ue divisa su embargo, pressing Francia e Gb - Altre news - ANSA Europa
     (ANSA) - BRUXELLES, 15 MAR - I leader della Ue hanno dato
mandato ai ministri degli Esteri di negoziare per trovare una
posizione comune sulla sospensione dell'embargo sulle armi alla
Siria. La questione sara' al centro della riunione informale dei
responsabili delle diplomazie europee in programma a Dublino nel
prossimo fine settimana. Lo ha annunciato il presidente della Ue
Herman Van Rompuy sottolineando che nell'Ue c'e' una ''grande e
crescente frustrazione'' rispetto alla situazione in Siria e la
mancanza di progressi sul fronte politico''. Per questo, ha
spiegato, bisogna trovare un ''compromesso e una posizione
comune''.    Il presidente francese Francois Hollande, che insieme al
premier inglese David Cameron sta spingendo per poter rifornire
di armi l'opposizione al regime di Damasco, ''ci sono gia' molti
Paesi convinti'' dell'opportunita' di rimuovere l'embargo ''ma
non tutti.''Voglio che l'Ue possa adottare posizione comune
dando prova di responsabilita' e coerenza'', ha aggiunto
precisando di ''rispettare chi si pone ancora interrogativi
sulle conseguenze della rimozione dell'embargo e vuole
assicurazioni sul fatto che le armi finiscano in buone mani''. Tra i Paesi da convincere resta la Germania, le cui riserve sono
state confermate dalla cancelliera Angela Merkel. L'obiettivo di
Francia e Gb e' arrivare a una decisione Ue entro fine maggio,
quando scadranno le attuali sanzioni. Parigi e Londra, in caso
di mancata intesa con gli altri partner Ue, potrebbero decidere
di procedere da soli alla fornitura di armi
all'opposizione.(ANSA).
