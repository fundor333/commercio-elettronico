#titolo G20: Oxfam, fallimento eurozona costera' 30 mld a Paesi poveri - Speciali ed Eventi - Ambiente&Energia
  Il fallimento dell'eurozona costera' 30 miliardi di dollari ai Paesi piu' poveri. Il G20 non deve permettere che la crisi europea faccia cambiare destinazione agli aiuti allo sviluppo. Lo afferma  Oxfam  lanciando un appello ai leader del G20 riuniti in Messico per discutere lo stato dell'economia mondiale. 
   
 ''L'eventuale fallimento dell'eurozona - osserva l'organizzazione - potrebbe costare ai Paesi piu' poveri del mondo circa 30 miliardi di dollari in termini di mancati scambi commerciali e investimenti stranieri''. La cifra e' pari a ''circa un quarto del budget degli aiuti internazionali''. 
   
 Secondo i calcoli di  Oxfam  ''se l'Euro dovesse fallire la conseguente caduta del Pil dei Paesi europei determinerebbe una perdita di entrate per i Paesi meno sviluppati, la maggior parte nell'Africa subsahariana, pari a piu' di 20 miliardi di dollari''. Non solo, continua  Oxfam , ''i Paesi poveri potrebbero perdere ulteriori 10 miliardi di dollari dati dai minori investimenti del vecchio continente''. Si aggraverebbero ''i problemi che i Paesi a basso reddito stanno gia' affrontando'' come ''la carenza di cibo, la scarsita' degli aiuti e la riduzione dei flussi di capitale''. 
   
 Pertanto  Oxfam  chiede al G20 di ''promuovere la tassa sulle transazioni finanziarie'' per ''costituire un fondo di aiuto per i Paesi piu' poveri per l'adozione di misure per l'adattamento ai cambiamenti climatici e allo sviluppo''. Inoltre, ''il G20 deve anche prendere urgenti provvedimenti contro la speculazione finanziaria sui beni alimentari, opporsi alle politiche sui biocarburanti e migliorare i diritti dei contadini''. Poi, per l'organizzazione bisognerebbe aumentare gli investimenti nella sanita' pubblica e nell'educazione. La crisi europea, rileva  Steve Price-Thomas , portavoce di  Oxfam , e' ''una grave minaccia per i Paesi poveri, già colpiti duramente dalla fame e dai tagli degli aiuti''.  
