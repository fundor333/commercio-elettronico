#titolo Vetro, produzione-5,5% primi 10 mesi 2012 - Rifiuti & Inquinamento - Ambiente&Energia
  ROMA - Anche la produzione di bottiglie, flaconi e vasi in vetro accusa i colpi della crisi: nei primi dieci mesi del 2012 la produzione generale dei contenitori in vetro e' stata di 2.950.777 tonnellate, con un calo del 5,5% rispetto allo stesso periodo del 2011. Lo rende noto Assovetro (Associazione nazionale degli industriali che fabbricano e trasformano il vetro, che aderisce a Confindustria). 
All'interno del vetro cavo, la quantita' di bottiglie per uso alimentare (acque minerali, vini, oli, ecc.) prodotta da gennaio a ottobre 2012 e' stata pari a 2.514.317 tonnellate (-5,1% rispetto al periodo gennaio-ottobre 2011). 
In diminuzione - spiega l'associazione - anche la produzione della flaconi per l'industria farmaceutica, cosmetica e profumeria, pari a 130.548 tonnellate (-4,6%). Per lo stesso periodo si registra in diminuzione anche la produzione dei vasi alimentari che si e' attestata sulle 187.934 tonnellate (-10,7%). 
Infine il comparto del casalingo (articoli per la tavola), con 117.978 tonnellate, ha evidenziato da gennaio ad ottobre 2012 un calo del 5,4% rispetto ai primi dieci mesi del 2011. 
Da Assovetro arriva, intanto, una proposta in chiave green economy: un riconoscimento di qualita' ambientale per i contenitori fatti con elevate quantita' di materiale riciclato per incentivare quel circuito virtuoso di produzione che vede nascere, ad esempio, un contenitore nuovo dai rottami di un contenitore avviato alla raccolta differenziata (gia' oggi tutte le bottiglie di vetro sono prodotte con oltre il 70% di rottame, con punte del 90-95%). 
L'associazione indica anche altri ingredienti della sua ricetta per sviluppare un percorso di sostenibilita': la standardizzazione a livello nazionale dei sistemi di raccolta differenziata solo di vetro, la raccolta differenziata per colore, un assetto amministrativo e procedure semplificate, un quadro normativo chiaro, semplice ed efficace.  
