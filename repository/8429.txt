#titolo Manovre al 'centro'. Mossa di Alfano, noi autofinanziati - Cronaca
  di Anna Laura Bussa 
 ROMA - I nuovi progetti politici annunciati da Pier Ferdinando Casini e da Angelino Alfano agitano ancora di piu' le acque gia' increspate della politica italiana. Facendo intuire come quella delle elezioni a ottobre non sia proprio un'ipotesi remota.     Il Pdl definisce ''un'operazione virtuale'' quella dei centristi. Mentre gli ex Udc non credono nella proposta che i pidiellini faranno uscire dal cassetto solo dopo le amministrative.     Secondo il presidente di 'ItaliaFutura' Luca Cordero di Montezemolo, entrambi sarebbero solo operazioni di ''marketing'' visto che di ''contenuti'' non c'e' nemmeno l'ombra. ''Non e' cooptando qualche tecnico'', osserva, che si risolve il problema. E una bocciatura arriva anche dall'Idv: ''Invertendo l'ordine degli addendi - ironizza Di Pietro - la somma non cambia'' perche' non e' ''spostando i nomi'' che si crea qualcosa di nuovo. 
 Noi ''non abbiamo bisogno di inventare nuovi partiti'', rincara la dose Bossi, ne' ''nuovi trucchi che quando si usano vuol dire che non c'e' un partito dietro''. ''A noi non interessa e non ci saremo'' commenta il governatore della Sicilia Raffaele Lombardo.     I 'movimenti al centro', taglia corto il segretario Pd Pierluigi Bersani, non rappresentano certo una ''svolta epocale''. Ma ai Democratici, afferma, ''va bene'' anche perhe' loro, come ricorda Rosy Bindi, ''l'operazione del secolo'' l'hanno gia' fatta ''e non si torna indietro''.    La prospettiva indicata da Casini sembra dividere poi il Terzo Polo. I finiani, infatti, di 'nuovo partito', a prescindere dai nomi, non ne vogliono sapere. ''Noi'', spiegano Fabio Granata e Carmelo Briguglio, ''un partito ce l'abbiamo ed e' stato il primo a nascere in questa Terza Repubblica''. Ne', incalza Granata, ''abbiamo intenzione di salire su una sorta di 'predellino bis'. Grazie. Abbiamo gia' dato''. 
 Sarebbe molto meglio, invece, precisa Briguglio, parlare di ''Federazione a quattro'' aperta a chi ci vorra' stare. Altrimenti, avverte, ''ci incasineremo''.    Resta un altro grande nodo da sciogliere: quello della leadership. Chi 'coordinera' le varie anime pronte a confluire nella nuova creatura politica? Oggi, Beppe Pisanu, lancia ufficialmente la candidatura di Casini ''per superare il Pdl''in un nuovo partito a leadership collettiva. Ma tra i finiani il malumore e' palpabile. Non scioglieranno mai Fli, assicurano, ''ne' per il diktat'' di Casini, ne' per ''regalare a lui lo scettro del comando''.    Alfano, intanto, dopo l'annuncio di ieri del leader centrista, rilancia. 
 E comunica che il nuovo soggetto politico, quello targato Pdl, non avra' bisogno di essere finanziato dalla politica (''Perche' ci aiutera' chi avra' le nostre stesse idee''). Grazie, gli ribatte Pierluigi Mantini (Udc) che definisce ''una burlesque'' il progetto pidiellino, loro hanno ''il miliardario!''.         Sul tema 'finanziamento-pubblico' pero' nessuno vuol essere secondo a nessuno. E cosi', sebbene in commissione Affari Costituzionali della Camera giacciano 17 testi che dal 2008 non si e' riusciti a convertire neanche in un 'testo base' per avviarne l'esame, ogni partito annuncia la sua 'ricetta'. Ne ha una pronta il Pd che presentera' a breve, assicura Bersani ''per tagliare i rimborsi''. Ne hanno gia depositate una la Lega. E una l'Idv che, oltretutto, ha gia' cominciato la campagna di raccolta firme anti-finanziamenti.    La 'pietra tombale' su un eventuale dialogo nella maggioranza la mette comunque Cicchitto: ''Tra la nostra mossa e quella di Casini non c'e' alcun collegamento'', assicura.Â   
