#titolo Gianna Nannini - Protagonisti
Tredici titoli nuovi per Gianna Nannini che comincia il suo 2013 con 'Inno', album in uscita il 15 gennaio. A due anni distanza da 'Io e te', sulla cui copertina la cantautrice è stata immortalata con il pancione poche settimane prima della nascita della figlia Penelope, la rocker senese torna con quello che lei stessa ha definito una sorta di inno alla celebrazione della vita come dell'amore, che nascono, muoiono e poi rinascono ancora. 
 Una delle ispirazioni che hanno permesso la nascita del nuovo lavoro è quella dettata dalle parole di Elsa Morante che ha fatto capolino tra le righe di 'Tornerai'. 
 "E' stata quasi una chiamata - racconta la Nannini a proposito - perché l'ho ritrovata tra i miei libri dopo averla scoperta negli anni Settanta, quando sono scappata di casa per raggiungere Milano. Le sue parole mi hanno aperto un mondo sonoro che mi ha portato a pensare anche ad un inno di speranza per il nostro Paese". 
 Il diciottesimo capitolo discografico firmato da Gianna Nannini dall'inizio della sua carriera è stato registrato a Londra e vede la partecipazione della London Studio Orchestra diretta per l'occasione da Wil Malone ("é riuscito a mettere le mie emozioni nell'orchestrazione"), nome noto nel mondo del rock grazie anche alle produzioni per Black Sabbath, Depeche Mode e numerosi altri personaggi e band illustri. Sul versante delle collaborazioni ai testi, se Pacifico e Isabella Santacroce sono capisaldi dell'ultimo periodo nanniniano che tornano anche in questo caso, la novità si chiama invece Tiziano Ferro, che per la Nannini ha scritto 'Nostrastoria'. 
 "E' uno degli autori che amo di più - confessa la cantante - e che forse ha scritto questa canzone pensando alle mie come alle sue vicende di vita". L'ultima traccia inserita nella scaletta dell'album s'intitola poi 'Sex drugs and beneficenza' ed è nata anche da un incontro della cantante con lo scrittore e filosofo tedesco Ivan Illich, a San Rossore, nei giorni del G8. "Secondo lui - dice la Nannini - la globalizzazione non crea nuovi poveri ma nuovi bisognosi. Credo nel volontariato, ma spesso la beneficenza delle multinazionali diventa un vero e proprio lavoro dove la speranza si compra con un sms". Dal mese di aprile, a cominciare dal 12 e 13 al Palalottomatica di Roma, per la voce delle nuove 'Ninna nein' (corretta nel titolo dalla figlia) e 'Scegli me', riprenderà anche un nuovo tour che proseguirà fino a maggio, quando chiuderà all'Arena di Verona il 3.  
