#titolo Enegia: Neri, industria verde motore piu'potente per crescita - Speciali ed Eventi - Ambiente&Energia
  MILANO - ''L'industria 'green' e' il motore piu' potente per invertire il declino e innescare un processo di crescita per un nuovo Made in Italy ad alto contenuto di sostenibilita'. Ma per questo e' necessaria una crescita dimensionale e qualitativa dell'industria verde italiana''. Lo ha sottolineato Stefano Neri, presidente e amministratore delegato di TerniEnergia e di Itafeaf, al workshop svoltosi questa mattina alla Borsa di Milano e promosso da Terni Research.     
''E' indispensabile farlo se si vogliono attrarre quei flussi finanziari - ha spiegato - necessari a sostenere lo sviluppo e a scongiurare che la recessione si trasformi in marginalizzazione dell'economia nazionale. Ed e' per questa ragione che TerniEnergia si candida a rappresentare una piattaforma di convergenza per l'aggregazione in un settore ancora troppo frammentato''. Neri ha anche evidenziato la crescente tendenza all'internazionalizzazione. ''Segnale evidente – ha detto - che l'industria italiana di settore nata negli ultimi anni ha le carte in regola per esportare esperienza, know how e tecnologie''. La stessa TerniEnergia si sta internazionalizzando puntando su paesi emergenti come quelli dell'Africa del Sud, l'India e anche l'Europa.  
Secondo Neri, tra le attivita' che potranno generare importanti sviluppi a livello globale, anche per le aziende nazionali, c'e' la gestione efficiente delle risorse idriche come riduzione degli sprechi e della depurazione delle acque. ''La crescita della domanda di acqua – ha concluso - e' uno dei problemi piu' rilevanti per il futuro, data la crescita della domanda a livello globale e il calo della disponibilita'. Una criticita' che puo' trasformarsi in opportunita' se l'industria verde italiana sapra' rispondere con la ricerca, soluzioni innovative sostenibili e le migliori tecnologie in contesti di sviluppo''.  
