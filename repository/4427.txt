#titolo Walter Veltroni - Protagonisti
di Paolo Cucchiarelli  
 Comunista, segretario dei Democratici di sinistra, sindaco di Roma, segretario del Partito Democratico, ministro per i Beni Culturali, vice Presidente del Consiglio: Walter Veltroni ha fatto quasi tutto ed è - dato riconosciuto anche dai suoi avversari - il più sfaccetato e poliedrico tra i politici che vengono da Botteghe Oscure, la storica sede del Pci per tanti anni. Il politico-scrittore (23 saggi e 9 romanzi, l'ultimo 'L'isola delle rose', uscito pochi giorni fa), il più 'americano' tra gli ex comunisti, innamorato dei Kennedy e Pasolini, legato alla cultura espressa dagli anni Settanta e Ottanta, così profondamente figlia del 'secolo breve', lascia dunque il Parlamento ma non la politica e l'impegno culturale, come rimarca dando l'annuncio alla trasmissione di Rai3 'Che tempo che fa''. Una scelta ratificata proprio nel giorno in cui il segretario del Pd, Pierluigi Bersani inizia la sua corsa per le primarie e Massimo D'Alema,storico 'fratello-coltello' nel partito, raccoglie le firme per una nuova candidatura. 
 Spiazzare d'altra parte è stata sempre una cifra politica per Veltroni e proprio a 'Che tempo che fa', nel gennaio del 2006, aveva detto che in caso di rielezione a Sindaco di Roma - come accadde - avrebbe comunque lasciato la politica nel 2011. Qualche segnale sulla voglia concreta di lasciare c'era stata: sempre più, in questa legislatura, Veltroni ha centrato la sua attività su alcuni suoi interessi (l'antimafia,la ricerca della verità su storici 'misteri',l'attività letteraria e culturale) diventando,dopo essere stato il meno comunista dei comunisti, il più montiano dei democrat, ben conscio che la crisi economica segna la fine anche di un'epoca della politica. E Veltroni sembra consapevole che questa sempre meno rischia di aver 'casa' in Parlamento un po' per le storiche debolezze italiche,un po' per l'evolversi proprio delle democrazie economicamente globalizzate. 
 Un abbandono dettato dalla ricca biografia dunque ma anche dalla coscienza che un ciclo - quello definito come 'Seconda Repubblica' - si è ormai esaurito anche per lo sfilacciamento etico e culturale dell'ultimo ventennio, sfociato in una drammatica crisi economica. Veltroni annuncia di voler abbandonare lo scranno ma non di voler rinunciare al futuro politico. E utilizza, anche per l'uscita di scena dal Parlamento, quella che è stata la sua 'strategia' più consona e cioè quella dello 'spiazzamento', della scelta contro corrente e comunque innovativa. E mentre in tanti sembrano voler restare, anche tra i mugugni, lui lascia. Una scelta che potrebbe premiarlo nel futuro. 
 Veltroni è stato il porta bandiera del bipolarismo alle politiche del 2008 quando scelse di correre senza alleanze a sinistra ma è stato accusato da Prodi di aver, con le sue scelte, contribuito a farlo cadere. Non credente, fece allegare il Vangelo alle copie de l'Unità. E' stato un sindaco fortemente innovativo ma criticato per le porte aperte ai costruttori. Un uomo del confronto, del dialogo, della trattativa 'imputato' più volte di troppa voglia di compromesso e di intesa al ribasso. 
 Di lui Beppe Grillo ha scritto che è stato "il miglior alleato di Berlusconi". Ma Veltroni ha sempre cercato di tenere assieme cultura e futuro,confronto e identità, chiarezza e problemi, all'interno di una realtà politica e culturale che esprimeva, nel bene e nel male, il frutto di una storia della sinistra che ha vissuto le trasformazioni espresse dal susseguirsi delle sigle post caduta del Muro (Pci-Ds-Pd) e dal frantumarsi di tante storie e vicende collettive e personali. E come non ricordare proprio oggi quel giudizio di Pasolini- intellettuale tanto caro a Veltroni- del giugno del 1974 quando scrisse: "Vorrei che i miei attuali contraddittori di sinistra comprendessero che io sono in grado di rendermi conto che, nel caso che lo Sviluppo subisse un arresto e si avesse una recessione, se i Partiti di Sinistra non appoggiassero il potere vigente, l'Italia semplicemente si sfascerebbe".  
 Veltroni lascia quindi il campo aperto del Parlamento ma promette di continuare a battersi per quella politica- riassunta in maniera critica nel termine 'veltronismo' - che cerca di tenere tutto assieme in un mondo che sempre punta a dividere e contrapporre. Che spinge oggi la sinistra italiana ad appoggiare Mario Monti, quel Professore che lui ha fortemente sostenuto e probabilmente sosterrà in futuro:come, quando, in che modo e ruolo si vedrà, forse, solo in futuro. E 'futuro' è stato - se si rileggono diversi suoi interventi in Aula- il termine più utilizzato dal deputato Walter Veltroni.  
