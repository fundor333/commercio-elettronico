#titolo CRESCITA: la sfida, da imprese a infrastrutture - Politica
  Infrastrutture, energia, imprese, ambiente. Questi alcuni degli assi fondamentali lungo i quali i principali partiti puntano per far ripartire la crescita. 
 Ecco una sintesi delle proposte contenute nei programmi ufficiali. 
 PD:  Il programma del partito guidato da Pierluigi Bersani è basato sulla produzione e sull'italianità, cioé sulle caratteristiche alla base del made in Italy, creatività, artigianalità, gusto, ma anche su attenzione all'ambiente, tutela e sviluppo della piccola e media impresa. Secondo il Pd, infatti, è tempo di "ridare centralità alla produzione". Ma la nuova politica industriale italiana dovrà essere "integralmente ecologica". Il Pd pensa di individuare "grandi aree d'investimento, di ricerca, di innovazione verso le quali orientare il sistema delle imprese. 
 PDL:  Il partito pensa a facilitazioni per l'assunzione dei giovani. Il Pdl propone quindi pagamenti più rapidi della P.A, l'utilizzo della Cdp per finanziare l'innovazione e garantire i crediti alle esportazioni, lo sviluppo dei distretti e delle reti d'impresa; la tutela e la valorizzazione delle imprese commerciali di piccola dimensione; l'apertura al mercato dei settori chiusi, in particolare dove persistono monopoli o oligopoli statali, a partire da scuola, università, poste, energia e servizi pubblici locali. Essenziale la realizzazione delle linee ferroviarie ad alta velocità, a partire dalla Torino-Lione. Per rilanciare il turismo "petrolio d'Italia" la proposta è l'abbassamento dell'Iva nel settore. 
 LISTA MONTI:  Scelta civica parte dal risanamento dei conti pubblici, per poi concentrarsi sull'eliminazione degli sprechi e la valorizzazione degli investimenti produttivi. Altro architrave è 'un'amministrazione pubblica più moderna e più agilé. E' necessario impegnarsi a proseguire e intensificare la politica di apertura dei mercati dei beni e dei servizi", ma occorre anche "rivitalizzare la vocazione industriale dell'Italia", puntando sul credito strutturale di imposta, migliorando l'accesso al credito e facilitando la crescita dimensionale delle imprese. Ridurre il costo dell'energia, proiettare le imprese sui mercati internazionali, riaprire il Paese agli investimenti esteri, prendere sul serio l'istruzione, la formazione professionale, la ricerca, sono altri elementi, così come l'agenda digitale, l'economia verde, l'arte e il turismo. 
 M5S:  Grande attenzione alla governance delle imprese: il movimento prevede per esempio l'abolizione delle scatole cinesi in Borsa e delle cariche multiple da parte dei consiglieri di amministrazione nelle società quotate, ma anche l'introduzione di strutture di reale rappresentanza dei piccoli azionisti e il divieto degli incroci azionari tra sistema bancario e industriale. Bando, inoltre, alle stock option. Da un punto di vista più strettamente di politica economica, si propone l'abolizione dei monopoli di fatto; l'allineamento delle tariffe di energia, connettività, telefonia, elettricità, trasporti agli altri Paesi europei. 
 RIVOLUZIONE CIVILE:  Il movimento che fa capo ad Antonio Ingroia propone un nuovo modello economico e sociale. In generale, tra i punti previsti, il 'no' al Fiscal Compact e un debito pubblico da affrontare con scelte economiche eque e radicali, finalizzate allo sviluppo. Inoltre accanto al Pil deve nascere un indicatore che misuri il benessere sociale e ambientale. Inoltre vanno premiate fiscalmente le imprese che investono in ricerca, innovazione e creano occupazione a tempo indeterminato. No alla Tav in Val di Susa e al Ponte sullo Stretto di Messina. 
 LEGA:  La lega punta tutte le sue carte sulla creazione di un'Euroregione del Nord, che potrà diventare una "locomotiva per l'Europa delle Regioni". Per sostenere l'Euroregione la lega propone di trattenere a livello regionale il 75% delle tasse pagate dai cittadini e dalle imprese.ra le altre proposte leghiste: eliminare i sussidi alle imprese senza futuro per incentivare l'innovazione, le esportazioni e la ricerca, fiscalità di vantaggio per i territori del Nord, per contrastare la delocalizzazione delle imprese, commissariare le banche che non sostengono le imprese produttive del Nord nell'accesso al credito, tagliare un milione di dipendenti pubblici delle regioni non virtuose, in base al rapporto con il Pil regionale e con il numero di abitanti, azzerare la democrazia.  
