#titolo LA SECONDA GIORNATA DEL PRESIDENTE A TORINO - Associate
NAPOLITANO IN METRO, NUOVO BAGNO DI FOLLA  -  Comincia con un bagno  di folla all'uscita dall'albergo dove ha trascorso la notte e con un  viaggio in metropolitana il secondo giorno a Torino del presidente della  Repubblica, Giorgio Napolitano, nel capoluogo piemontese per i  festeggiamenti per il 150 anni dell'Unità d'Italia. Con la metropolitana  appena inaugurata, il Capo dello Stato è andato dalla stazione di Porta  Nuova al Lingotto dove l'amministratore delegato della Fiat, Sergio  Marchionne, gli ha mostrato la nuova Lancia Thema presentata al Salone  di Ginevra.  L'Inno di Mameli diffuso dagli altoparlanti della stazione ha  accolto il presidente della Repubblica al suo arrivo alla stazione di  Porta Nuova. All'inno, le persone presenti nell'atrio della stazione  hanno applaudito a lungo il Capo dello Stato, accompagnato dal sindaco  di Torino, Sergio Chiamparino, dal presidente della Provincia, Antonio  Saitta, dal sottosegretario ai Trasporti, Nino Giacchino, e dal  presidente della Gtt, che gestisce la metropolitana, Francesco Brizio. 
FIAT, NAPOLITANO: A TORINO SFORZO ESEMPLARE, DEVE VINCERE SFIDA   -  "Torino deve vincere la sfida dell'auto, si sta facendo uno sforzo  esemplare, noi italiani siamo tutti appassionati di Fiat". Lo afferma il  presidente della Repubblica Giorgio Napolitano ai microfoni di Rai 150,  nel corso della diretta condotta in studio da Giovanni Minoli. A  proposito del ruolo di Torino come capitale dell'auto Napolitano ha  detto: "Naturalmente essere capitale del mondo significa sapersi  integrare con altre realtà, grandi realtà di produzione automobilistica  che ci sono nel mondo. In questo senso, esemplare è lo sforzo che si sta  facendo per un'integrazione Italia America, Torino Detroit. Il segno  dei tempi. Una sfida da vincere". Napolitano ha poi raccontato la sua  personale esperienza al volante: "Ho sempre avuto macchine di bassa  cilindrata e maneggevoli - ha detto - perché non sono stato mai un  grande pilota. Però ho guidato sempre con piacere. Ho preso la patente  nel 1952 e l'ho tenuta, ho ancora la patente ma da qualche anno non  guido, ho fatto qualche giro sulle macchine donate al Quirinale. Insomma  noi tutti italiani siamo appassionati di Fiat". 
LAPO ELKANN AL MUSEO AUTOMOBILE, GIORNO MERAVIGLIOSO  - "Oggi è una  giornata meravigliosa, sono molto soddisfatto, al presidente Napolitano é  piaciuta in particolare la nuova 500 perché la considera un'automobile  che rappresenta il meglio che può dare l'Italia". Lapo Elkann è  entusiasta al termine della visita del Capo dello Stato al rinnovato  Museo dell'Automobile. "Questo museo - prosegue Elkann, indicato come  possibile futuro presidente - è un simbolo del passato, del presente e  del futuro dell'auto, speriamo sempre più del futuro". All'ingresso del  museo, il presidente Napolitano ha scoperto una targa con cui è stata  intitolata la struttura all'avvocato Gianni Agnelli. "E' un momento  molto importante - ha aggiunto Elkann - per il Museo dell'Auto e  consentitemi anche per la mia famiglia. E' un onore e un piacere vedere  la targa con il nome di mio nonno all'ingresso. Ringrazio tutti per  questa scelta, mi auguro e sono sicuro che porterà fortuna al museo e  all'auto, essendo mio nonno fautore di questa storia italiana  dell'automobile". 
NAPOLITANO SCENDE DA AUTO E SALUTA BERSAGLIERI   - E' sceso  dall'auto, sulla quale era già salito, e si è avvicinato alla gente che  lo chiamava, per salutare, fra gli altri, un gruppo di bersaglieri in  congedo: è continuato stamani, nel piazzale davanti alla Reggia di  Venaria, il rapporto di caloroso affetto fra il Presidente della  Repubblica, Giorgio Napolitano, e la città di Torino, dove si trova da  ieri. Dopo aver visitato la mostra "La Bella Italia" allestita nella  Reggia per i 150 anni dell'unità d'Italia, il Capo dello Stato ha rotto  il protocollo, è sceso dall'auto e si è avvicinato alla gente che lo  chiamava. Ha stretto la mano ai bersaglieri in congedo mentre centinaia  di persone continuavano a salutarlo e ad applaudirlo, sventolando  bandierine tricolori. Poi, spontaneamente, hanno cominciato a cantare  l'inno di Mameli mentre il Capo dello stato li salutava. Dopo un po' è  risalito in auto per andare allo stabilimento della Pirelli, a Settimo  Torinese. NAPOLITANO, SERVIRE PACE AIUTANDO POPOLI PERSEGUITATI -  "Oggi   servire la pace significa anche trovare il modo di andare incontro  alle  popolazioni perseguitate". Lo ha detto il presidente della  Repubblica  Giorgio Napolitano ricevendo il premio "Artigiano della  Pace" al Sermig  di Torino. Non ha citato la Libia ma, ha detto,  "sappiamo di cosa  parlo". "In Italia si vede molto più ciò che divide,  ma è molto di più ciò che unisce. E guai se non fosse così. I giovani  saranno senza avvenire se non ci sarà coesione nazionale, solidarietà,  senso della missione comune", ha detto il Presidente della Repubblica,  Giorgio Napolitano, visitando il Sermig. "E' mio preciso dovere, mia  precisa responsabilità - ha aggiunto - rappresentare l'unità  dell'Italia. Secondo la Costituzione il capo dello Stato deve  rappresentare tutta la nazione e deve mettere in primo piano ciò che  unisce e non ciò che divide. E' mio impegno perseguire questo obiettivo e  coltivare questi valori". 
 OLTRE 1 MLN PER DIRETTA RAI NAPOLITANO A TORINO -  L'impegno  della Rai per le celebrazioni dei 150 anni dell'Unità d'Italia è  proseguito anche ieri con la lunga diretta del Tg1, dalle 10.54 alle  12.15, dedicata all'intervento del Presidente della Repubblica al Teatro  Regio di Torino che ottenuto 1 milione 36 telespettatori con il 14.5 di  share. NAPOLITANO A TEATRO CON OLIMPIA LEOPARDI -  Con il presidente  della Repubblica, Giorgio Napolitano, questa sera a Torino, ad assistere  all'anteprima dello spettacolo 'Operette morali' del regista ed amico  del presidente, Mario Martone, c'é anche Olimpia Leopardi, discendente  del poeta. Olimpia Leopardi vive ancora a Recanati nella casa di  famiglia ed è giunta oggi a Torino per assistere allo spettacolo. "Sono  doppiamente emozionata - ha detto entrando al teatro Gobetti - sia per  la rappresentazione di quest'opera, sia per il fatto che tra gli  spettatori c'é anche il presidente Napolitano. Un aspetto, questo, che  credo potrà aiutare a dare una maggiore visibilità allo spettacolo".  "Quella di Leopardi - ha concluso Olimpia Leopardi - è una grandissima  eredità della quale difficilmente ci si può sentire all'altezza". Con  questo appuntamento con il teatro, una sua antica passione, il  presidente conclude la lunghissima agenda di appuntamenti avuti a Torino  in questi due giorni di apertura delle celebrazioni per i 150 anni  dell'Unità d'Italia. 
 NAPOLITANO, CELEBRAZIONI RINGIOVANISCONO CITTA' -  "Queste  celebrazioni, questa accoglienza calda agli i eventi non solo fa  maturare, ma ringiovanire questa città ". Lo ha detto il presidente  della Repubblica Giorgio Napolitano questa sera entrando al teatro  Gobetti ad assistere all'anteprima delle "Operette Morali" di Giacomo  Leopardi messe in scene dall'amico e concittadino Mario Martone. "Torino  è una città più allegra - ha aggiunto il presidente -, più giovane, più  motivata e mi pare molto convinta per quello che si sta facendo per  questo anniversario dell'unità ". Arrivando in teatro, il presidente ha  ancora fatto un bagno di folla: ad accoglierlo un gruppo che cantava  l'inno nazionale e tantissime mani proteste verso di lui. Alla visione  dello spettacolo, che la stampa potrà vedere solo il 22 marzo, sono  presenti molte autorità. Oltre al presidente sono stati molto applauditi  il sindaco Sergio Chiamparino e il candidato a sindaco Piero Fassino.  
