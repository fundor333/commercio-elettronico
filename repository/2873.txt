#titolo Grazie alla ricerca, l'energia diventa 'intelligente' - Dossier - Scienza&Tecnica
  'Intelligenza' e' il concetto chiave su cui si gioca l'innovazione del comparto energetico. Intelligenza nel produrre energia, sfruttando tutte le risorse che l'ambiente offre, intelligenza nel migliorare e automatizzare le reti di distribuzione, intelligenza nel valutare l'impatto che le tecnologie possono avere sull'ambiente e sull'opinione pubblica. Sono queste alcune delle aree principali su cui si concentra l'attività della società pubblica di ricerca Rse (Ricerca sul Sistema Energetico). 
Nei programmi di ricerca della società, uno dei temi più caldi è rappresentato dalle reti elettriche 'intelligenti', le cosiddette 'smart grids'. ‘’Siamo di fronte ad una vera e propria rivoluzione copernicana’’, spiega l’amministratore delegato della Rse, Stefano Besseghini. Con l’ampliarsi della generazione distribuita da fonti rinnovabili, ‘’la rete elettrica si sta trasformando - rileva Besseghini - e da semplice canale unidirezionale che porta l'energia dalle grandi centrali ai clienti finali, sta diventando una rete bidirezionale capace di fare interagire produttori e consumatori a seconda delle necessitè, anche in caso di guasti’’.  
Questa rivoluzione, prosegue, ‘’si fa fondendo le reti di distribuzione elettrica con l'informatica: noi facciamo soprattutto attività di ricerca su modelli e protocolli che andiamo poi a testare direttamente nel nostro centro milanese, dove abbiamo anche laboratori dedicati alla prova dei componenti e allo studio dei materiali superconduttori’’.  
Un altro aspetto fondamentale per chi si occupa di energia à il rapporto con l'ambiente. ‘’In Rse - precisa l'amministratore delegato - abbiamo un gruppo di lavoro che si occupa di valutare sia l'impatto che gli impianti di produzione hanno sull'ambiente, sia il modo con cui l'ambiente influisce sulla produzione di energia: ci occupiamo anche di meteorologia per fare previsioni sulla producibilità degli impianti solari, eolici e marini’’. Dopo aver valutato l'efficienza e l'impatto ambientale dell'impianto, l'ultimo passo è il confronto con l'opinione pubblica. ‘’L'accettabilità sociale – osserva Besseghini  -è una grande questione che spesso causa conflitti. Per affrontarla noi indichiamo un metodo di dialogo e condivisione che possa aiutare a costruire un percorso consapevole in una piena simmetria informativa’’.  
