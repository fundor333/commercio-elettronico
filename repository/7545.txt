#titolo Squali ancora nell'uovo 'sentono' il pericolo  - Ambiente e Pesca - Mare
  >(ANSA) - SYDNEY, 11 GEN - Prima ancora di uscire dall'uovo, allo stato embrionale, gli squali 'sentono' il pericolo e restano immobili per non farsi trovare. Un comportamento istintivo la cui conoscenza potra' aiutare gli scienziati a sviluppare nuovi congegni repellenti, per proteggere sia le persone, sia le popolazioni sempre meno numerose dei predatori del mare, minacciati dalla pesca accidentale, tenendoli lontani dalle reti. 
 Biologi dell'Istituto di studi oceanici dell'Universita' dell'Australia occidentale hanno scoperto che gli embrioni di squalo bambu', che vive oltre gli 80 metri di profondita' e raggiunge una lunghezza di circa un metro, reagiscono ai campi elettrici prodotti dai predatori quando interrompono i movimenti delle branchie. Gli embrioni avvolgono la coda attorno al corpo e si immobilizzano. Negli squali bambu' usati nello studio, gli embrioni si sviluppano indipendentemente dalla madre in uova coriacee e aperte, a forma di spirale. 
 Durante tale periodo sono a rischio di predatori, che possono rilevare segnali sensoriali prodotti da movimenti entro l'uovo, come quelli causati dall'embrione che scuote la coda per ricambiare l'acqua circostante, o anche muovendo le branchie per respirare. Nello studio, pubblicato dalla rivista PLoS One, i ricercatori hanno analizzato le reazioni di undici embrioni di squalo alla simulazione del debole campo elettrico emesso dai predatori. ''Confinati nello spazio molto ridotto dell'uovo, dove sono vulnerabili ai predatori, gli squali embrionici sono dotati di recettori altamente sensibili, in grado di riconoscere stimoli pericolosi e rispondono con un innato meccanismo di elusione'', scrive Ryan Kempster che ha guidato la ricerca. E' stato tuttavia osservato che se lo stesso campo magnetico e' presentato piu' volte, gli embrioni lo riconoscono insieme al fatto che non vi sono conseguenze, e non reagiscono a successive esposizioni. Questo e' importante da considerare nel progettare congegni repellenti che usano campi elettrici, e suggerisce che la corrente sia cambiata regolarmente per evitare che gli squali si abituino a un particolare campo e che il deterrente diventi inefficace, aggiunge Kempster.  
