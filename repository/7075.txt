#titolo Male montagna, -11.2%: Va meglio a Pasqua - In Viaggio
  E' questo un altro inverno difficile per la montagna italiana: ad affermarlo è Massimo Feruzzi, amministratore unico della società JFC e responsabile di Skipass Panorama Turismo, Osservatorio Italiano del Turismo Montano.     Secondo l'ultima indagine di Jfc gli operatori turistici indiacano, dall'avvio della stagione ad oggi, una riduzione complessiva pari al -11,2% rispetto all'andamento dello scorso anno, già complesso.   Dopo un Carnevale che non ha portato molti sorrisi, le attese sono però per il periodo pasquale: per queste festività le indicazioni, già ora positive - segnano un +7,6% rispetto alle stesse festività dello scorso anno -, potrebbero ulteriormente migliorare sotto data. Tra le strutture ricettive quelle che soffrono di più sono gli hotel di categoria sino alle 3 stelle, mentre sono buone le perfomances per i residence.  La stagione invernale 2012/2013 - secondo la società Jfc - non sta dando buoni risultati: la prevista ed attesa ripresa per la montagna bianca non si è manifestata e, almeno sino ad ora, la quota degli operatori nazionali che affermano di aver visto ridurre le presenze - rispetto allo scorso anno - è decisamente alta, pari al 55,9%.      Al contrario, il 15,3% degli operatori intervistati dichiara un incremento di presenze, ed a tale quota si affianca una altro 28,8% che indica invece di aver mantenuto lo stesso livello di presenze della passata stagione invernale. Complessivamente, dall'inizio della stagione invernale 2012/2013 sino ad oggi, si calcola che la riduzione di presenze sia pari al -11,2%, sul totale delle 56 località sottoposte a monitoraggio a livello nazionale.    Per quanto riguarda il solo periodo di Carnevale, rispetto alla stessa festività dello scorso anno, lo studio calcola una riduzione di presenze pari al -7%, sempre sul totale delle 56 località sottoposte a monitoraggio a livello nazionale.      La ricerca è stata effettuata con interviste a 464 operatori del ricettivo alberghiero ed extralberghiero localizzati nelle 56 località nazionali del panel dell'Osservatorio Italiano del Turismo Montano e con un focus su 123 alberghi.(  
