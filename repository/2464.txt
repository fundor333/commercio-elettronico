#titolo Francia: Yoann Gourcuff - Le Stelle - Mondiali Sudafrica
  Scocca l'ora del nuovo Zidane, come per troppo tempo e' stato definito Yoann Gourcuff, talento del Bordeaux che ormai ha dimostrato tutto il suo valore e, a 24 anni, non vuole piu' avere mostri sacri ai quali essere sempre accostato. 
Un anno straordinario, il 2009, per il giovane Yoann rientrato dall'esperienza al Milan che lo ha arricchito pur senza concedergli troppo spazio. Ha riportato il Bordeaux al titolo di campione di Francia a forza di passaggi al millimetro e calci di punizione che ricordavano proprio Zizou. Senza contare 12 gol, uno dei quali considerato il piu' bello dell'anno contro il Paris Saint-Germain, e il premio della Federazione come miglior giocatore del campionato. Quest'anno, in tono un po' minore, e' comunque arrivato alla sfida con i cugini del Lione nei quarti di finale di Champions League. 
Gourcuff e' oggi non soltanto e' il prodotto che regala piu' orgoglio al vivaio francese, ma e' un vero ragazzo-immagine, educato, serio e di ottimo aspetto, stile Kaka'. Figlio dell'allenatore de Lorient ed ex calciatore Christian Gourcuff, gioca proprio come Zidane, a ridosso delle punte, ed ha la stessa propensione per la geometria e il passaggio che abbrevia il tempo dell'azione. E' legatissimo a Laurent Blanc, l'allenatore dei girondini che l'ha voluto riscattare dal Milan per 5 milioni di euro. Anzi, vista la sicura partenza dell'allenatore quest'anno, forse con destinazione la panchina di ct lasciata vuota da Domenech, il ragazzo ha gia' fatto sapere che se ne andra' anche lui, visto che le offerte - Italia e Spagna in testa - non gli mancano. 
In nazionale, convocato per la prima volta nel 2008 (a 22 anni, come Zidane, che giocava anche lui nel Bordeaux...) ha salvato la panchina di Domenech con un fantastico gol in Romania da 35 metri nelle qualificazioni ai mondiali, il suo primo con la maglia dei Bleus. Fra i suoi hobby, il tennis: il padre racconta di aver faticato per fargli scegliere il calcio e che sulla terra rossa prometteva benissimo, tanto da aver giocato, in un torneo Open juniores nel 1998 contro Rafael Nadal.  
Â   
