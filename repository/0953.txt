#titolo Speciale Festival Berlino - Speciali
dell'inviato Francesco Gallo 
 E' stato  THE GRANDMASTER , ultimo film di Wong Kar-Wai, ad aprire la 63/ma edizione del Festival di Berlino (7-17 febbraio). Un'apertura della Berlinale con un film fuori concorso anche perché il regista cinese è anche il presidente di giuria di questa edizione. Nel cast del film in cui si racconta la storia del mitico maestro di arti marziali di Bruce Lee, superstar del calibro di Tony Leung e Gong Li. 
 Questa volta in concorso, come si sa, niente Italia (si era a lungo parlato del film EDUCAZIONE SIBERIANA di Gabriele Salvatores). Così dopo l'Orso d'oro dell'anno scorso ai fratelli Taviani con CESARE DEVE MORIRE, il nostro paese si prende un anno sabbatico anche se la nostra cinematografia non manca del tutto e ci sarà, tra l'altro, a rappresentarci  LA MIGLIORE OFFERTA  di Giuseppe Tornatore. Il programma della competizione, a cui non mancano le star quest'anno, comprende comunque 24 titoli, di cui 19 candidati all'Orso d'oro e quattro fuori competizione. 
 Sempre fuori concorso, ci sarà poi la coproduzione tedesco- svizzero-portoghese  NIGHT TRAIN TO LISBON  del danese due volte Palma d'oro Bille August con Jeremy Irons, Mélanie Laurent, Jack Huston, Martina Gedeck, August Diehl, Christopher Lee e Charlotte Rampling. E ancora la coproduzione greco-americana  BEFORE MIDNIGHT  di Richard Linklater, con Julie Delpy, e il film olandese  DARK BLOOD  di George Sluizer con Judy Davis, Karen Black e lo scomparso River Phoenix, film rimasto inconcluso per venti anni proprio a causa della sua morte. 
 Tornando al concorso dalla Francia arriveranno tante star al femminile. In  CAMILLE CLAUDEL  1915  di Bruno Dumont, ovvero i giorni in manicomio della ribelle e passionale scultrice Camille Claudel legata a Rodin ci sarà Juliette Binoche, mentre in  ELLE S'EN VA  di Emmanuelle Bercot protagonista è la Deneuve. Isabelle Huppert, infine, è la madre superiora in  LA RELIGIEUSE , adattamento del romanzo di Denis Diderot diretto da Guillaume Nicloux. 
 In competizione grandi nomi poi come Gus Van Sant con  PROMISED LAND  con Matt Damon e Frances McDormand, Denis Tanovic con   AN EPISODE IN THE LIFE OF AN IRON PICKER , a Steven Soderbergh con  SIDE EFFECTS  con Jude Law, Rooney Mara, Catherine Zeta-Jones e Channing Tatum. 
 Tra i film più attesi  PARDE  di Jafar Panahi, regista condannato dal regime iraniano, e  PARADISE - HOPE , ultimo capitolo della trilogia mistico-erotica del regista tedesco Ulrich Seidl. 
 Ci sarà poi  PRINCE AVALANCHE  di David Gordon Green con Paul Rudd e Emile Hirsch e il film d'animazione  THE CROODS . 
 E l'Italia? Sarà rappresentata oltre che dal premio Oscar Giuseppe Tornatore con LA MIGLIORE OFFERTA (nella sezione Special dove ci sono anche LES MISERABLES e THE LOOK OF LOVE di Michael Winterbottom) anche da  MATERIA OSCURA  film documentario di Massimo D'Anolfi e Martina Parenti, selezionato a Forum, e Girato nell'area del Poligono Sperimentale del Salto di Quirra in Sardegna. Il film racconta un luogo di guerra in tempo di pace dove, per oltre cinquanta anni, i governi di tutto il mondo hanno testato 'armi nuove' e il governo italiano ha fatto brillare i vecchi arsenali militari compromettendo il territorio. 
 Sarà assegnata a Isabella Rossellini ed al regista e scrittore Rosa Von Praunheim la Berlinale Camera 2013, riconoscimento che rende omaggio a chi ha dato un contributo unico al cinema mondiale. Il premio sarà assegnato alla Rossellini il 9 febbraio al Delfi Film Palast di Berlino. Successivamente sarà proiettato il suo film MAMMAS in anteprima mondiale dove esplora l'istinto materno in differenti specie animali. Infine, in concorso nella sezione Generation, il corto MATILDE del regista pugliese Vito Palmieri. Il film racconta di una bambina molto intelligente che, tra i banchi di scuola, è oggetto di uno strano turbamento. Il corto è interamente interpretato da attori sordi.  
