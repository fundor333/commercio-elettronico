#titolo Rotta maledetta: ben 4 precedenti con italiani - Cronaca
  Sono 4 gli incidenti aerei che coinvolgono italiani lungo la rotta maledetta da Los Roques: due casi nel 1997 e nel 2008, ma spuntano altri due episodi simili nel 2004 e 2006. 
 Nel 2004  scomparve un Beechcraft Bonanza, guidato da Antonio Buzzi: a bordo anche le due figlie, Barbara e Betty, e il genero Franco Rosetta. 
 Nel 2006  scomparve invece un Cessna: a bordo Franco Rotunno Diaz, Vincenzo Efrain Rotunno Oteiza e Gabriel Venturi Ariza. I resti del velivolo vennero ritrovati mesi dopo, nessun superstite. 
 Nel 2008  - con una sinistra coincidenza, anche in questo caso un 4 gennaio - le acque di Los Roques furono al centro di un altra tragedia: un velivolo di turismo della compagnia Transaven con a bordo otto italiani scomparve mentre era in volo da Caracas in avvicinamento all'arcipelago. Sul piccolo aereo (un bimotore Let 410 della compagnia Transaven) c'erano 14 passeggeri, di cui otto italiani. L'unico cadavere ritrovato subito fu del copilota, il 37enne Osmel Alfredo Avila Otamendi. Il velivolo fu ritrovato a giugno 2013.. 
 Un altro caso simile si verificò  nel 1997 : il 2 marzo di quell'anno un Cessna 402 con a bordo due coniugi veneti, Mario Parolo e Teresa de Bellis, partito da Caracas e diretto a Los Roques non è mai arrivato a destinazione. Dei due italiani, che viaggiavano insieme ad altri tre passeggeri, non si seppe più nulla. In un'interrogazione parlamentare dell'epoca, la Lega Nord affermò che i resti dell'aereo non furono localizzati e che durante le ricerche fu trovato il cadavere di un australiano, morto, in base all'autopsia, non per annegamento ma di morte violenta. Il deputato Enrico Cavaliere ipotizzò dunque, oltre all'ipotesi dell'incidente, anche quella di 'un atto di pirateria aerea compiuto da organizzazioni di narcotrafficanti venezuelani''.  
