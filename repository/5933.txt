#titolo Necrofilia e evirazione post mortem in The Weight  - Spettacolo
  Necrofilia, un'evirazione post mortem, sesso in ogni forma, un 'quasi' incesto tra fratelli adottivi, deformità fisica e morale, violenza, omicidi e suicidi si mescolano in The weight  (SCHEDA)   il film shock del coreano Jeon Kyu-hwan, presentato alla Mostra di Venezia dalle Giornate degli Autori. Protagonista della storia è Jung (Cho Jae-hyun), uomo gobbo, malato di artrite e tubercolosi, che passa le sue giornate e nottate nella cupa sala di un obitorio dove lavora, lavando e ricomponendo i cadaveri. Le storie dei morti che finiscono sui suoi tavoli, come quello della giovane diva del cinema infedele al marito, che la uccide dopo averla colta sul fatto e poi si suicida, si fondono a quelle, spesso anche più disperate, dei vivi. E' il caso anche di Jung che, oltre al peso della sua deformità fisica e al trauma di un'infanzia vissuta prima in orfanotrofio e poi da recluso, fatica a gestire il rapporto di amore ed odio con il fratello adottivo, Dong-bae (Zia) sempre più depresso ed arrabbiato per non poter realizzare il desiderio di diventare donna. "Forse nella prossima vita nasceremo con corpi migliori - dice Dong-bae a Jung -. In questa siamo come scarafaggi, il mondo ci vede cosi". Per sottrarsi a una realtà vissuta da ombra e testimone silente di abusi e dolore, l'impiegato all'obitorio si rifugia nei suoi quadri e nei suoi sogni, come quello, in una delle scene più potenti del film, di un immaginifico valzer viennese ballato da Jung fra coppie formate dai suoi 'ospiti' che per un attimo riprendono vita. "Con la figura di un gobbo fin dalla nascita gravato dal peso del dolore e quella dei vari personaggi che lo circondano, ognuno con i propri traumi, ho voluto raccontare il fardello della vita che gli uomini si trascinano dietro, in forma di fantasia grottesca - spiega il regista nelle note di produzione -. Mostrando i desideri repressi e i traumi delle persone attraverso gli occhi belli e sofferenti di Jung volevo riempire il film di una nuova energia cinematografica".  
