#titolo Makers. Il ritorno dei produttori - Un Libro al giorno
di Titti Santamato 
 "Hobbisty di tutto il mondo unitevi". Potrebbe essere questo lo slogan di Chris Anderson, per oltre dieci anni direttore della rivista tecnologica Wired Usa, ora convertitosi alla costruzione di droni, gli aerei senza pilota, grazie a '3D Robotics' la start-up che ha co-fondato nel 2009. Anderson è stato testimone e poi protagonista in prima persona del fenomeno dei 'Makers', il fai da te del terzo millennio che grazie ad una stampante 3D e ad una scheda madre programmabile permette di costruire di tutto, abbattendo costi e sovrastrutture. Fenomeno che racconta in questo libro che ha per sottotitolo 'Per una nuova rivoluzione industriale'. 
 "Negli ultimi dieci anni abbiamo scoperto nuovi modi per creare, inventare e lavorare sul web. Nei prossimi dieci anni ciò che abbiamo imparato verrà applicato al mondo reale. Questo libro parla dei prossimi dieci anni", spiega Anderson, nominato dal Time tra le cento persone più influenti al mondo, già autore di due best seller, La lunga coda (riferita a Internet, ndr) e Gratis. Per l'ex direttore di Wired Usa il ritorno della manifattura fatta in casa con l'ausilio di nuovi mezzi tecnologici creerà nuovi posti di lavoro. "Gli atomi sono i nuovi bit", è il suo credo che parafrasa la frase di Nicholas Negroponte, l'informatico innovatore che nel '95 spiegava la rivoluzione digitale come la vittoria dell'immateriale sul materiale. In 'Makers' Chris Anderson racconta dunque come la cultura digitale dopo aver sovvertito il mondo dei bit - l'industria della musica, dei libri e dell'editoria - sta per trasformare il mondo degli atomi, degli oggetti fisici. E come nella prima rivoluzione industriale fu una macchina, quella a vapore, a innescare un cambiamento epocale anche in questo caso c'é di mezzo una macchina: la stampante 3D che consente di imprimere oggetti come si stamperebbe un foglio, dando vita alla "fabbrica personale". "La rete crea un'esplosione di talenti, abbiamo liberato le idee e non c'é più bisogno di una fabbrica. Si può produrre con un click", aveva spiegato Anderson nel marzo scorso a Roma, nel corso di un evento in cui si poteva vedere con i propri occhi come una stampante 3D potesse costruire un violino ma anche una barriera corallina. Basta avere un'idea, un pc, un software open source collegato a stampanti che modellano oggetti come una fresa o li costruiscono a strati, come un telaio. E' quello che in gergo viene chiamato 'l'Internet delle cosé. Per l'ex direttore di Wired è il momento di reinventare l'artigianato e l'industria, aprire una fabbrica in ogni casa. 
 Insomma, cambiare la nostra economia. Per raggiungere una reale 'Open Innovation', le parole chiave per sono open source, community, co-creation. Cioé, la condivisione, il principio da sempre alla base del web. Realtà o fantascienza? Chris Anderson ci ha creduto così tanto che ha lasciato il giornalismo per diventare lui stesso un un 'Maker'. Ora fabbrica droni a basso costo insieme ad un ingegnere di Tijuana, conosciuto proprio grazie alle Rete.  
