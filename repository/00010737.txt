#titolo Geologi, politica agisca, prevenire danni calamita' - Istituzioni e UE - Ambiente&Energia
     (ANSA) - ROMA, 22 GEN - I geologi scendono in campo, in vista
delle elezioni politiche, con un 'manifesto' in dodici punti per
la messa in sicurezza del territorio auspicando che il nuovo
governo abbia fra le priorita' ''la vera emergenza del Paese'',
cioe' un vero e serio programma di prevenzione contro le
calamita' naturali. Soprattutto per dare ai cittadini ''la
certezza che i fenomeni naturali possono essere gestiti e non
continuamente subiti''.    ''L'esperienza - ricordano i geologi - indica che le aree ad
elevata criticita' idrogeologica sono il 10% della superficie
italiana e coinvolgono l'89% dei comuni mentre le persone
esposte ad un elevato rischio idrogeologico sono almeno 6
milioni e gli edifici a rischio sono circa 1,2 milioni. Le aree
ad elevato rischio sismico sono ben oltre il 50% del territorio
nazionale e interessano il 36% dei comuni; le persone esposte ad
un elevato rischio sismico sono 22 milioni e gli edifici a
rischio sono 5,5 milioni, fra i quali ovviamente scuole ed
ospedali''.    I geologi chiedono quindi agli schieramenti politici
''l'impegno di assumere in tempi rapidi decisioni efficaci sui
processi di riforma delle politiche di prevenzione ancora
scarsamente applicate e assolutamente carenti di risorse
economiche'' anche per la messa in sicurezza del patrimonio
edilizio contro i rischi sismici e del territorio colpito dai
mutamenti climatici in atto.(ANSA).
