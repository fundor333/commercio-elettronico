#titolo Nautica: torna "Pelagos Sea Heritage Exhibition" - Nautica e Sport - Mare
  (ANSA) - ROMA, 14 FEB - Dal 20 al 24 febbraio 2013, '' Pelagos Sea Heritage Exhibition '' e' l'isola culturale di  Big Blu , il Salone internazionale della Nautica e del Mare. L' iniziativa, organizzata da  Mar  - Associazione per le Attivita' e le Ricerche Marine, mette in campo molteplici iniziative su 7.000 mq di area espositiva che solo nel 2012 hanno coinvolto tredicimila ragazzi e seimila partecipanti al Festival Pelagos, con centinaia di opere in concorso, 100 espositori e 28 nazioni rappresentate. 
Da mercoledi' 20 febbraio, porte aperte agli studenti delle scuole medie per la nuova edizione di ''Un Passaporto per il Mare'', il progetto educativo nato per diffondere la conoscenza delle coste e dei fondali tra le nuove generazioni, che dopo il Lazio ha coinvolto anche gli studenti della Regione Sicilia e del Veneto. Venerdi' 22 febbraio si tiene l'evento conclusivo del ''Sea Heritage Best Communication Campaign Award'', premio per la comunicazione destinato a soggetti pubblici e privati che hanno sviluppato progetti o interventi per la valorizzazione e la promozione del patrimonio marittimo, giunto alla quarta edizione. 
Sabato 23 febbraio e' prevista invece la premiazione della 15esima edizione del ''Festival Internazionale del Mare'', che propone produzioni audiovisive, nazionali e internazionali, documentari subacquei e reportage fotografici sottomarini. Da quest'anno, Pelagos si arrichisce del progetto ''Blu Experience'', che durante tutti i giorni della manifestazione offre ai visitatori di Big Blu momenti di divulgazione interattiva: una vasca dove praticare le immersioni subacquee, mostre fotografiche, e medicina per la subacquea. 
All'interno dello spazion Pelagos sara' ospitata anche la Federazione Italiana Canottaggio che espone un'imbarcazione da ''coastal rowing'', ovvero una barca da canottaggio costiero. 
Durante la manifestazione, il presidente della Federazione, l'olimpionico Giuseppe Abbagnale, presentera' l'iniziativa del circuito di ''Remoturismo''.(ANSA).  
