#titolo Acqua: autorita', 65 mld contro sprechi e inquinamento - Speciali ed Eventi - Ambiente&Energia
  MILANO - Ammontano a 65 miliardi di euro nei prossimi 30 anni gli investimenti necessari per ammodernare le infrastrutture e contrastare inquinamento e sprechi nel settore idrico. La stima arriva dall'Autorita' per l'energia, che da quest'anno, dopo il decreto 'Salva Italia', ha competenze di regolazione e controllo anche sull'acqua. 
   Molto il lavoro da fare in un settore, ha sottolineato il Garante Guido Bortoni, aprendo la Conferenza nazionale sulla regolazione dei servizi idrici, penalizzato da criticita' evidenti: perdite di rete di oltre il 30%, le piu' elevate d'Europa; il 15% della popolazione privo di sistema fognario, depuratori insufficienti o addirittura inesistenti per un italiano su tre e discontinuita' nell'erogazione soprattutto nel Mezzogiorno. Tutto cio' con ripercussioni su ambiente e salute, senza contare i danni per l'agricoltura e il turismo il rischio di sanzioni europee.   
   Per affrontare e superare queste criticita', secondo i dati dei Piani di Ambito gia' approvati, sono indispensabili oltre 65 miliardi di euro di interventi per i prossimi 30 anni, ''con investimenti - ha spiegato Bortoni - in impianti di depurazione e quelli necessari per riportare le caratteristiche di qualita' dell'acqua entro gli standard europei, nonche' quelli necessari ad affrontare emergenze climatiche come quelle che hanno recentemente interessato alcune Regioni italiane''.  
