#titolo INNOVAZIONE: BIZZO, 3 MILIONI PER LA RICERCA E LO SVILUPPO - Qualit√° Alto Adige
 
     (ANSA) - BOLZANO, 27 FEB - Finanziare la cooperazione tra
imprese ed enti di ricerca per sostenere progetti in grado di
sviluppare nuovi prodotti e nuove tecnologie. Questo lo scopo
del nuovo bando innovazione, presentato al Tis dall'assessore
Roberto Bizzo di fronte ad una platea composta da imprenditori e
rappresentanti del mondo economico.
   Dal 2008 la giunta provinciale utilizza lo strumento dei
''bandi innovazione'' per favorire la realizzazione di progetti
innovativi proposti da imprese con unita' produttiva o di
ricerca in Alto Adige, e sviluppati dalle stesse imprese sia in
cooperazione tra loro, sia con centri di ricerca. Per quanto
riguarda il 2013, il bando prevede una dotazione finanziaria di
3 milioni di euro, mentre le aree tematiche individuate
riguardano da un lato le tecnologie legate alle risorse
sostenibili, e dall'altro le tecnologie trasversali. Nella prima
area ricadono tutti i progetti sulle energie rinnovabili, il
risparmio energetico, l'edilizia ecosostenibile, le tecnologie
per l'ambiente alpino, il benessere e la salute, mentre tra le
tecnologie trasversali spiccano informatica e comunicazione,
nanotecnologie, nuovi materiali, elettronica e meccatronica. Il
tutto con particolare attenzione alle applicazioni nei settori
tradizionali dell'economia altoatesina.
   ''Dal 2008 al 2011 - ha spiegato Bizzo - sono stati
finanziati 66 progetti di cooperazione per un investimento di
17,5 milioni di euro, con il coinvolgimento di ben 24 centri di
ricerca. La competitivita' del sistema economico altoatesino
dipende in maniera cruciale dall'impegno di aziende, enti e
Universita' nelle attivita' di ricerca e sviluppo, e la
Provincia, anche grazie ai bandi che incentivano la creazioni di
reti e sinergie, sta facendo la sua parte''. (ANSA).
           

 
