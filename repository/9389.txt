#titolo Turismo resiste, Italia seconda meta dopo Spagna - Altre news - ANSA Europa
     (ANSA) - BRUXELLES, 6 MAR - Nonostante i morsi della crisi,
il settore del turismo europeo resiste: ben il 71% degli europei
(e il 70% degli italiani) ha viaggiato almeno una volta nel
2012, un dato tendenzialmente stabile rispetto al 2011 e che
pare confermarsi anche nelle intenzioni per il 2013 (75%). E
solo 17% degli italiani (media Ue 18%) prevede di non partire in
vacanza nel corso del 2013. E' quanto emerge dall'inchiesta
Eurobarometro pubblicata oggi, secondo cui l'anno scorso si e'
confermato stabile anche il trend che vede l'Italia insieme alla
Francia (8%) come seconda meta preferita dopo la Spagna (10%),
anche per il 2013.    L'Europa resta comunque la destinazione di viaggio favorita
per l'88% degli europei. ''L'outlook del contributo del settore
all'economia e' molto promettente - ha commentato il
vicepresidente della Commissione Ue Antonio Tajani -  questa e'
una buona notizia'' che puo' mandare un ''segnale forte'' agli
altri settori per ''uscire dalla crisi''. La maggior parte (58%)
degli europei, pero', nel 2012 ha trascorso le vacanze nel
proprio paese: tra questi, la stragrande maggioranza degli
italiani (80%), preceduti solo dai greci (87%) e seguiti da
bulgari (79%), croati (74%) e spagnoli (73%). Il 46% di chi non
si e' mosso da casa ha addotto come ragione le difficolta'
economiche, e il 34% di chi ha detto che andra' in vacanza
quest'anno ha comunque precisato che adattera' i suoi programmi
di viaggio a seconda della situazione finanziaria. Secondo
l'analisi sociologica svolta dall'Eurobarometro, a non andare in
vacanza sono soprattutto gli over 55, i lavoratori manuali, i
disoccupati e chi vive in famiglie monoreddito.      (ANSA).
