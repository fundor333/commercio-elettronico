#titolo Natale: da gastroenterologi 6 consigli contro eccessi tavola - Stili di vita - Salute e Benessere
  (ANSA) - MILANO, 20 DIC - E' bene evitare l'alimentazione eccessiva e sbilanciata, frequente nelle festivita' natalizie. 
Meglio recuperare e tutelare la tradizione culinaria italiana. 
E' questo l'invito che arriva dall'Associazione Italiana Gastroenterologi Ospedalieri (Aigo), che propone sei raccomandazioni per gustare i piaceri della tavola senza arrecare danni alla salute. 
Il primo consiglio e' di controllare il proprio peso ogni mattina a digiuno, sulla stessa bilancia, per verificare che rimanga stabile nel tempo. Poi, avere una dieta bilanciata con 5 porzioni al giorno di frutta e verdura, composta per 55% da carboidrati, 15% da proteine, 25-30% da grassi, e 10% da grassi saturi. Ridurre il piu' possibile il consumo di prodotti con oli di cocco o di palma, grassi idrogenati o oli vegetali (biscotti, prodotti da forno tipo grissini o crackers, prodotti di pasticceria, brioche), in quanto tali grassi inducono l'aumento dei lipidi nel sangue, e sostituirli con prodotti nella cui composizione e' dichiarato l'olio di oliva, o con prodotti fatti in casa, o farinacei semplici (pane fresco). 
Altra indicazione e' quella di ridurre il piu' possibile bibite zuccherate ed alimenti con elevato contenuto di zuccheri a rapido assorbimento (snacks, brioche), e limitare l'alcol a 1-2 bicchieri di vino al giorno. Quindi, fare attivita' fisica regolare (almeno 3-5 volte alla settimana). Infine, scegliere bene i cibi da mettere sulla tavola di Natale, fare brindisi con moderazione e, dopo la festa, fare lunghe passeggiate. 
(ANSA). 
Â   
