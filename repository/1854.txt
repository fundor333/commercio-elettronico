#titolo Corea del Nord, italiani localizzano il sito dei test nucleari - Terra e Poli - Scienza&Tecnica
  Il sito degli  esperimenti nucleari avvenuti in Corea del Nord  si trova 10 chilometri più a Nord di quanto stimato finora, in una galleria orizzontale ai piedi di un alto massiccio granitico nel Nord-Est del Paese. A rivelare con precisione la localizzazione e altre importanti caratteristiche del sito è lo studio condotto da un gruppo di geofisici dell'Istituto Nazionale di Geofisica e Vulcanologia (Ingv) grazie ai dati raccolti in occasione dei precedenti test nucleari del 2006 e del 2009. 
Pubblicato sulla rivista internazionale Pure and Applied Geophysics, l'articolo dimostra che le esplosioni del 9 ottobre 2006 e del 25 maggio 2009 sono avvenute nello stesso luogo, e non in due siti distinti come avevano suggerito in passato altri gruppi di ricerca internazionali. Allo scopo di stabilire le coordinate del sito con una precisione mai raggiunta prima, i ricercatori hanno deciso di ricorrere a una tecnica di indagine geofisica, chiamata Differential Interferometric Synthetic Aperture Radar (DInSAR), che usa le immagini radar riprese da alcuni satelliti artificiali in successivi passaggi sopra una determinata zona.  
Mettendo a confronto le immagini DInSAR è possibile valutare dislocazioni del terreno anche di appena un centimetro. 
''Dopo l'esplosione del maggio 2009, abbiamo misurato un abbassamento del terreno di 4,5 centimetri in una località di coordinate 129.1 di longitudine Est e 41.4 di latitudine Nord, che si trova circa 10 chilometri più a Nord della più accurata localizzazione sismica'', spiega il geofisico Massimo Chiappini, a capo del gruppo di ricerca.  
Riguardo alle altre caratteristiche del sito, lo studio dell'Ingv lascia ipotizzare che la cavita' sotterranea dove avvengono le esplosioni abbia una configurazione orizzontale, come una galleria scavata ai piedi di un alto massiccio montuoso, costituito da antichissime rocce granitiche risalenti all'era mesozoica. Il contenimento dei prodotti radioattivi al suo interno sembra perfetto, tanto che i sensori di particelle radioattive non hanno rilevato alcun tipo di radionuclide sfuggito nell'atmosfera.  
