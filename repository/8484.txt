#titolo Michelle di nuovo su Vogue, superdiva e supermamma - Mondo
NEW YORK - Io e Barack siamo un team e la famiglia e' la priorita' numero uno: Michelle Obama torna su Vogue da superdiva, ma anche da ''mother in chief'' che quando ha tempo libero preferisce dedicarlo alle figlie Sasha e Malia ''che crescono ogni giorno'', 11 e 14 anni, e che restano al centro ''del 90 per cento delle conversazioni'' tra lei e il marito a dispetto degli impegni interni e internazionali che impone la vita a 1600 Pennsylvania Avenue.    La copertina della rivista di Anna Wintour, un rito di passaggio per le padrone della Casa Bianca dai tempi di Mamie Eisenhower, e' la seconda per Michelle che gia' era apparsa su Vogue nel 2009. 
 Stavolta, sul numero di aprile 2013, l'obiettivo della Leibovitz ritrae la moglie di Barack Obama pensierosa in abito da sera di Michael Kors o perfettamente a suo agio in un vestito ceruleo di Reed Krakoff scelto da lei nel proprio guardaroba, non fornito dalla rivista per il 'photoshoot'.    ''Se stai bene nei vestiti che indossi e' facile mettersi in  rapporto con gli altri e metterli a loro volta a loro agio'', ha detto Michelle nell'intervista a due col marito che accompagna la cover story.  
