#titolo LaFerrari, sotto al cofano motore ibrido Magneti Marelli - Componentistica - Motori
  ROMA - Bella ma soprattutto 'ecologica'. 
LaFerrari, reginetta nello stand del salone di Ginevra, e' la prima vettura di Maranello a montare un sistema di propulsione ibrido, denominato  HY-KERS, al quale Magneti Marelli contribuisce con i motori elettrici e varie componenti strategiche per l'elettronica di gestione e controllo. 
Per la Ferrari piu' estrema di sempre, Magneti Marelli ha attinto a un know-how consolidato e alla sua esperienza nelle corse, integrando la propria tecnologia nell' HY-KERS sviluppato dalla Casa di Maranello per LaFerrari. 
L'HY-KERS de LaFerrari sviluppa complessivamente una potenza di 963 CV. E'  composto da un propulsore termico da 6.3 litri V12 aspirato, capace di erogare 800 CV, alimentato a benzina, e dalla parte elettrica sviluppata con Magneti Marelli, che e' costituita da due motori elettrici (uno principale e uno per i sistemi ausiliari) per una potenza di picco di 120 kW (163 CV). 
Il sistema HY-KERS permette di spingere LaFerrari a prestazioni record e, contemporaneamente, di abbattere le emissioni nell'ordine del 40 per cento.      I due motori elettrici Magneti Marelli integrati nel sistema HY-KERS sono controllati da due inverter associati e compatti per peso e dimensioni. Il primo motore fornisce trazione alla vettura e recupera energia cinetica in frenata, immagazzinandola nelle batterie al litio e abilitando cosi' l'over-boost di potenza, gestita in maniera intelligente dai sistemi di controllo dinamica veicolo. Il secondo motore, mosso dal motore termico, genera corrente elettrica utile a mantenere costante il livello di carica delle batterie al litio, oltre a fornire energia per le utenze standard del veicolo (luci, etc.).  
