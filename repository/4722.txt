#titolo Appello Wwf contro consumo suolo - Consumo & Risparmio - Ambiente&Energia
  ROMA - Il Wwf chiama gli italiani a firmare un appello contro l'uso di suolo e in favore del riutilizzo degli edifici esistenti. L'appello fa parte della campagna 'Riutilizziamo l'Italia' che ha raccolto nella prima fase 575 segnalazioni di aree ed edifici dismessi o abbandonati, di cui l'85% accompagnato da proposte concrete di recupero. 
Le firme, spiega l'associazione ambientalista, serviranno a promuovere presso le istituzioni e le amministrazioni pubbliche il 'Kit del riuso', che contiene strumenti per favorire operazioni di recupero e riqualificazione del territorio e per fermare l'ulteriore cementificazione dell'Italia. 
Quattro gli strumenti proposti nell'appello: un innovazione della legge urbanistica del 1942 che punti al riuso; una carta con cui le amministrazioni s'impegnano a prendere iniziative concrete per consumare meno suolo; un registro accessibile ai cittadini per monitorare e prevenire il consumo di suolo e garantire la trasparenza sugli interventi; e un'imposta selettiva per disincentivare il consumo di nuovo suolo al di fuori del perimetro urbanizzato.  
