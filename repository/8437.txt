#titolo Fo: Io al Colle? Ci vuole forza inaudita  - Elezioni 2013
di Mauretta Capuano 
 ROMA - E' "assurda ma bella" per Dario Fo l'idea di Beppe Grillo che lo vorrebbe presidente della Repubblica. "Bisogna avere forze inaudite, quelle di vent'anni fa, per tenere in piedi una macchina del genere. Ci sono cose importanti da realizzare e se facessi questo lavoro non mi limiterei a incontrare personaggi, a partecipare a incontri di routine" dice Fo all'ANSA. "Mi fa piacere abbiano pensato a me. E' un atto di affetto e stima ma non ho le possibilità fisiche e psichiche" aggiunge. "Conosco Grillo - racconta il Premio Nobel - da ragazzo, l'ho visto muoversi, entrare sul palcoscenico e ho visto che quando ha cominciato a fare politica le cose che diceva erano un po' sbilenche però avevano un fondo sano, intelligente, generoso". E ora che accadrà? "Andranno avanti alla ricerca di un equilibrio destra-sinistra. Cercheranno di tenere lontano Grillo e questo sarà un errore grave. Sarà un papocchio e si andrà alle elezioni e questa volta sì che si prenderà la mazzata. Purtroppo sono reazionari, conservatori". 
 Fo - che ha sostenuto il M5S e stimolato, prima delle elezioni, Grillo e Casaleggio a parlare dei traguardi che si prefigge il Movimento in un libro a tre voci 'Il Grillo canta sempre al tramonto' (Chiarelettere) - dello straordinario successo elettorale ammette: "In queste dimensioni non ce lo aspettavamo neppure noi. E' cresciuto a vista d'occhio. Da parte dei politici tradizionali ci voleva più attenzione e intuito verso un movimento che stava crescendo palesemente. Soprattutto bisognava evitare di snobbarlo e dire cose stupide e banali come chiamarlo populista". "Populista - incalza Fo - è una parola seria e non si può cadere nell'errore di credere sia un termine negativo. Quando si dice 'e' un populistà non si intende uno che truffa e propone al popolo ciò che non potrà mai realizzare". Fra gli errori della sinistra il Premio Nobel mette in evidenza le "promesse mancate" e il disinteresse verso fatti orrendi come il gioco d'azzardo, le sale da gioco". "Sono anni che - come la destra che ha le sue trappole, trucchi e menzogne - la sinistra pone delle questioni, come il conflitto d'interessi, che non si risolvono. Evidentemente c'era qualcuno a sinistra che aveva i suoi interessi. Non si sarebbe altrimenti arrivati oggi ad avere Berlusconi ancora in pista" spiega Fo. E aggiunge: "La sinistra vera, radicale non c'é più perché c'é quella ufficiale che si è mangiata gli spazi. Il comunismo é finito e sono subentrate forze medie che sono più accettabili. Ma la tendenza di questa sinistra è fare le cose che piacciono tanto a quelli di destra. Essere piacioni, come si dice". "Io - conclude il Premio Nobel - non mi trucco né mi metto maschere, sono un attore e guardo in faccia il pubblico. Per me é un fatto naturale come per Franca".  
