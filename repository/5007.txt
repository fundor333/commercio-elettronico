#titolo Agricoltura: Pe approva mandato negoziale per riforma Pac - Altre news - ANSA Europa
     (ANSA) - STRASBURGO, 13 MAR - La plenaria del Parlamento Ue
ha approvato quattro risoluzioni sulla riforma della politica
agricola comune (Pac). I testi, che danno il mandato per
negoziare con il Consiglio e la Commissione a partire dal 11
aprile, affrontano i temi dei Pagamenti diretti e dello Sviluppo
rurale (entrambi del portoghese Luis Capoulas Santos, S&D),
della Organizzazione comune dei mercati unica (del francese
Michel Dantin, Ppe) e sul Finanziamento, gestione e monitoraggio
della Pac (firmata da Giovanni La Via, Pdl/Ppe). 
   ''Globalmente mi rallegro'', del voto del Parlamento Ue ha
detto il commissario all'agricoltura Dacian Ciolos. ''In primo
luogo perche' siamo in grado di iniziare i negoziati, nel
momento in cui, spero, i ministri dei 27 abbiano la settimana
prossima un mandato per negoziare''. ''In secondo luogo, e dopo
una prima analisi degli emendamenti approvati dal Parlamento, la
mia impressione e' che il Parlamento ha una posizione piu'
vicina alla Commissione Ue di quella del Consiglio''. Ciolos si
augura di raggiungere ''prima di Pasqua'' un accordo politico
fra le tre istituzioni comunitarie.    ''Oggi è stata scritta una pagina importante per
l'agricoltura europea'', ha osservato dal canto suo il
presidente della Commissione Agricoltura e sviluppo rurale Paolo
De Castro. ''E' con grande soddisfazione - ha detto - che la
commissione agricoltura registra oggi l'approvazione dei quattro
dossier legislativi da parte dell'Aula, un segnale che
testimonia la ferma volontà di far proseguire l'iter di riforma
della Pac. Grande soddisfazione anche per l'adozione delle
correzioni apportate dalla Comagri su trasparenza, doppi
finanziamenti e condizionalitá che ci consegnano una riforma
molto migliorata rispetto alla proposta della Commissione, più
flessibile e meno burocratica, che torna a mettere al centro il
lavoro e l'impresa, guardando in maniera consapevole al futuro. Il voto positivo di oggi premia il lavoro svolto nell'ultimo
anno dalla Commissione Agricoltura per la definizione di una
politica che avrà un ruolo nevralgico di sostegno, crescita e
sviluppo di un settore centrale nella dimensione europea, e
ancor più in quella italiana, come quello dell'agricoltura. Con
il voto di oggi - conclude De Castro - la Comagri riceve da
parte del Parlamento il mandato negoziale per la fase dei
triloghi che inizierà il prossimo 11 aprile. In questa fase ci
confronteremo con Consiglio e Commissione sull'intero impianto
della riforma, sul quale contiamo di raggiungere un accordo
entro la conclusione del semestre di presidenza irlandese,
ovvero entro il prossimo mese di giugno.         (ANSA).
