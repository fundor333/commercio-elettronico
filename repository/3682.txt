#titolo Ascolti tv, 13milioni e mezzo per Olanda-Spagna - Mondiali Sudafrica
  (ANSA) - ROMA- Tredici milioni e 453 mila telespettatori (con il 60,99 per cento di share), hanno seguito in prima serata su RaiUno la finale dei mondiali di Sudafrica, Olanda-Spagna, finita 0-1 ai tempi supplementari, con la vittoria delle furie rosse grazie al gol di Andres Iniesta.   
 I  tempi supplementari sono stati visti da ben 14 milioni 501 mila telespettatori, raggiungendo il 63,46 per cento di share. Il primo tempo e' stato seguito da 12 milioni 376 mila telespettatori, con il 60,38 per cento di share; il secondo da 13 milioni 716 mila telespettatori, con il 59,66 per cento di share.     Buoni ascolti anche per il programma ''Notti mondiali'', in onda dalle 23.52, che ha raccolto un milione 500 mila telespettatori e il 22,76 per cento di share.   Sempre sul fronte sport nel primo pomeriggio, dalle 13.55 su RaiUno, il Gran Premio di Formula 1 in Gran Bretagna, vinto da Mark Webber, ha ottenuto 5 milioni 986 mila telespettatori e il 43,52 per cento di share.  
