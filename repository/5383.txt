#titolo Fini sposa linea Casini: 'Noi moderati, Pdl come Grillo'  - Politica
di Paola Spadari 
 La breve pausa estiva della politica é terminata ed è tempo di guardare alle elezioni del 2013. E nell'attesa della legge elettorale, il presidente della Camera Gianfranco Fini, leader di Futuro e Libertà, mette a punto la sua mappa politica e , dalle pagine di "Repubblica", paragona la politica del Pdl a quella di Beppe Grillo, sollevando l'ira dei berlusconiani. Archiviata la fase del Terzo Polo ora Fini sposa in pieno la linea di Pier Ferdinando Casini preparandosi alla costruzione di quel "Polo della nazione", il nuovo soggetto politico che dovrebbe prendere le mosse in occasione della convention organizzata dai centristi dal 7 settembre a Chianciano. Appuntamento al quale il leader di Fli non mancherà. "Siamo noi i veri moderati", dice Fini. 
 Il presidente della Camera si muove già guardando alla prossima legislatura. Dichiarandosi su questo in accordo con Pierluigi Bersani, Fini ritiene che "il prossimo governo sarà politico". Con una precisazione, però, che testimonia il superamento della religione bipolarista da parte del presidente della Camera, e forse l'idea che dopo la campagna elettorale si possa chiamare nuovamente mario Monti alla guida del governo: chiuse le urne, sostiene Fini, il futuro premier non sarà necessariamente il candidato dello schieramento vincente ma dovrà essere deciso dal Quirinale. Per attaccare il pdl, Fini la prende alla larga. "Sta crescendo un'area - dice - che si nutre di antipolitica, una vasta zona di risentimento antieuropeo, di fatto antidemocratico, che prende a pretesto la giusta lotta contro i privilegi e le caste". E, aggiunge, polemicamente, che "una versione più soffice del medesimo sentimento antipolitico è quella rappresentata dal Pdl", quella "che ha bisogno di nemici, che vive più di anatemi che di strategie". 
 Parole dure che suscitano l'ira del Pdl (ma non solo): la pidiellina Laura Comi dice che è "un fatto ironico" che Fini si faccia paladino della lotta alla casta. "Non si vergogna di fare continue capriole?", è la prima reazione del leader de La Destra Francesco Storace. "Cosa non si fa per una poltrona.." gli fa eco con sarcasmo Saverio Romano (Pid), secondo il quale Fini "resuscita quel Terzo polo che all'indomani delle elezioni Casini aveva dichiarato morto a mezzo stampa". L'Udc scende a sostegno di Fini. Reagisce il portavoce Antonio De Poli che parla di "reazioni sguaiate" da parte del Pdl battezzato "il partito del livore". "Il nervosismo con cui il Pdl ha accolto l'intervista di Fini - dice Italo Bocchino da Fli - dimostra che nel partito di Berlusconi c'é scarso rispetto per la Costituzione. 
 Fini ha ribadito quello che è scritto nella nostra carta fondamentale e cioé che spetta al presidente della Repubblica decidere sull'incarico per formare il nuovo governo. Probabilmente quello che più innervosisce il Pdl è che Fini ha delineato quel nuovo polo liberal-democratico che serve all'Italia come alternativa alla sinistra". "Ci saremmo aspettati argomentazioni politiche da parte del Pdl e non insulti", dicono a sera gli uomini vicini al presidente della Camera.  
