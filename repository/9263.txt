#titolo Maserati Quattroporte, in Italia a gennaio a 145 mila euro - Prove  e Novità - Motori
  dall'inviata Graziella Marino 
 NIZZA - Piu' lunga, piu' larga, piu' spaziosa e piu' potente, la sesta generazione della Maserati Quattroporte, che ''si conferma la berlina di lusso piu' potente del mondo'', arrivera' in Italia a gennaio, dopo l'esordio mondiale al salone di Detroit, e costera' 145 mila euro la versione con motore V8 ''molto equipaggiata'' e un 20 per cento in meno quella con motore V6. Lo ha detto, presentando a Nizza in anteprima mondiale alla stampa la nuova ammiraglia del Tridente, l'amministratore delegato Harald Wester.  Per la nuova Quattroporte, Maserati Powertrain ha realizzato una nuova famiglia di motori assemblati dalla  Ferrari a Maranello: un V8 da 3,8 litri e un V6 da 3,0  litri. Wester si aspetta un mix di vendita nettamente a favore della motorizzaziond V6, disponibile anche a quattro ruote motrici, che coprira' circa i tre quarti del totale. Per il momento la Quattroporte non ha motore diesel ma ''probabilmente lo avra''', ha detto Wester, anche se, ha aggiunto, ''non posso ancora dire quando''. ''Nascera' invece con un propulsore diesel l'inedita Ghibli, vettura con cui Maserati entrera' nel segmento E delle berline di lusso e che arrivera' a meta' 2013. Anche il crossover Levante, altro modello entry level per Maserati,che sara' prodotto nel 2014, avra' motorizzazione diesel.. 
 La nuova Quattroporte, che arriva dopo 50 anni dalla prima serie lanciata nel 1963 e di cui anche Marcello Mastroianni possedeva un esemplare acquistato a giugno del 1965, vedera' almeno 13,000 unita' nel 2013, ha detto Wester. E 80 mila nell'intero arco di vita (circa 7,5 anni).. I principali concorrenti della nuova Quattroporte nel segmento sono la Mercedes Classe S, la Bmw Serie 7 e l'Audi A8. Anche se sul fronte sportivo la rivale piu' diretta e' la Porsche Panamera. Ma Wester si e' detto ''totalmente convinto che questa macchina non abbia assolutamente nulla da invidiare a nessuno. E' una vera alternayiva a tutto quello che c'e' fuori. Oltre ad essere bellissima - ha aggiunto - e' anche buonissima, con soluzioni e tecnologie al top''.. 
 Ma pur anticipando il carattere altamente tecnologico dei nuovi modelli all'orizzonte, la nuova Quattroporte rimane fedele ai principali elementi che, sin dalla nascita, ne hanno caratterizzato l'identita', come il profilo della calandra anteriore, i tre piccoli estrattori d'aria sul parafango anteriore, il montante C, molto pronunciato e che incornicia il logo con il Tridente. Lo stile della vettura e' stato volutamente mantenuto snello e pulito, con una linea ininterrotta che si sviluppa lungo l'intera auto per creare un aspetto muscoloso ma slanciato ed elegante. 
Se la nuova Quattroporte e' piu' grande e lussuosa del modello precedente, e' anche piu' leggera di 100 kg, grazie alla scelta dell'alluminio per gran parte dei pannelli scocca.Inoltre e' piu' contenuta nei consumi e piu' potente. A questo scopo e' stata progettata da Maserati Powertrain una nuova famiglia di motori assemblati dalla Ferrari a Maranello: si tratta di un V8 da 3,8 litri e di un V6 da 3,0 litri. Il primo in particolare definisce i nuovi standard prestazionali di Maserati raggiungendo i 100 km/h in appena 4,7 secondi e una velocita' massima di 307 km/h. Rispetto alla Quattroporte GT e' piu' veloce di 20 km/h e vanta una coppia piu' alta di 200 Nm. Di tutto rispetto anche le prestazioni del V6 Twin turbo, con i suoi 285 km/h di velocita' massima nel modello a trazione posteriore, pari a quella dello Sport GT S. La nuova trasmissione a 4 ruote motrici (Q4) è una delle principali novità della nuova Quattroporte. 
L'essere 'la berlina piu' veloce al mondo' non impedisce pero' alla nuova ammiraglia della gamma del Tridente di tagliare consumi ed emissioni, che scendono del 20% rispetto al modello precedente. Inoltre, grazie ad un cambio automatico ad otto rapporti e alla trazione posteriore o integrale, la nuova Quattroporte e' anche l'auto che garantisce, nell'intera storia Maserati, le prestazioni piu' sicure in tutte le condizioni meteo. Mantenendo anche il tradizionale handling tipico della Quattroporte grazie alla distribuzione dei pesi 50:50, alle sospensioni anteriori a doppio braccio oscillante e a quelle posteriori a 5 bracci. 
L'abitacolo e' lussuoso, arricchito da dettagli lavorati artigianalmente e, grazie al passo piu' lungo, ha maggiore spazio interno per gambe e spalle, oltre ad 80 litri di capacita' di carico in piu' rispetto alla Quattroporte precedente. Sono disponibili configurazioni a quattro o cinque posti e, come optional, un  avanzato equipaggiamento di infotainment. Le nuove dotazioni dell'abitacolo includono: hotspot WiFi WLAN, impianto premium surround di Bowers and Wilkins con 15 altoparlanti, display Maserati Touch Control da 8,4'', con cui e' possibile controllare quasi tutte le apparecchiature e i sistemi di bordo.  
