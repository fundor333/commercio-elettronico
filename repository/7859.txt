#titolo Bruxelles, regina d'Art Nouveau - Itinerari - In Viaggio
  (di Stefania Passarella) 
Pochi riescono a pensare a una  Bruxelles alternativa  al  Manneken Pis  e alla  Grand Place , per quanto maestosa - soprattutto di notte con i giochi di luce che si riflettono sulla facciata dell'Hotel de Ville - oppure diversa dal cielo plumbeo che si intravede nei telegiornali quando va in onda la sfilata dei ministri o dei capi di governo a palazzo  Justus Lipsius , sede del Consiglio dell'Ue. Eppure la città ha un volto urbanistico di grande interesse che spesso non ci si prende la briga di approfondire, fatto di viali eleganti e specchi d'acqua accanto alle abitazioni private, ma è soprattutto una  capitale dell' Art Nouveau , custode di edifici-gioiello capaci di stupire anche i meno appassionati di architettura. 
Quello in corso è l'anno ideale per un fine settimana alla scoperta di pregiati itinerari  Liberty : il Belgio è infatti patria di uno dei suoi maestri, l'architetto  Victor Horta , di cui ricorrono i  150 anni dalla nascita , celebrati a Bruxelles con decine di iniziative e aperture speciali ( www.horta2011.be ). Sotto questo profilo gli spunti di percorso in città sono davvero tanti e spesso sfuggono anche a chi ci vive o lavora da anni. 
La "rivoluzione" urbanistica investe la capitale belga fra il XIX e il XX secolo grazie al re  Leopoldo II , conosciuto al di fuori del Paese più che altro come fondatore dello Stato Libero del Congo, progetto che si basava sulla schiavitù dei congolesi ( www.monarchie.be/history/leopold-ii ). L'altro volto del sovrano è diametralmente opposto: conosciuto anche come  il "re urbanista"  o il "re costruttore", si dedicò in patria all'abbellimento della città. Comuni-quartiere come  Ixelles ,  Scharbeek  e  Saint-Gilles  devono a lui l'attuale fisionomia. Erano le aree scelte dalla borghesia dell'epoca e dagli artisti per costruire le proprie abitazioni, naturalmente seguendo lo stile del momento, l' Art Nouveau , ispirata ai movimenti voluttuosi della natura e ai materiali dell'era industriale, che nasce e si sviluppa anche grazie a personalità come Victor Horta. 
L'edificio precursore della nuova estetica è la  Maison Autrique , che si trova a  Schaerbeek  in  Chaussée de Haecht , fra le primissime opere disegnate da Horta, realizzata nel 1893 e oggi museo ( www.autrique.be ). L'edificio è stato restaurato nei dettagli più minuziosi e fino al 31 dicembre ospita una mostra monografica sul "mondo perduto" di Horta. 
Quattro  must  da non perdere - anche perché costituiscono insieme un patrimonio Unesco - sono altrettante case che portano il marchio inconfondibile dell'architetto belga. A partire dalla  dimora Tassel , in  rue Paul Emile Janson 6  a  Ixelles , importante per il suo progetto innovativo e per i materiali usati nella costruzione e nella decorazione. Costruita nel 1893 su commissione del fisico-chimico Emile Tassel, l'abitazione porta il segno di Horta fin nei minimi dettagli, dalle maniglie delle porte ai mosaici sui pavimenti. La struttura è divisa in tre parti: due edifici in mattoni e pietre uniti da una struttura in acciaio coperta in vetro. Purtroppo l'interno è chiuso al pubblico. Sempre a  Ixelles , ma in  Avenue Louise , al civico 224 si trova la  residenza Solvay , commissionata da Armand Solvay, figlio di Ernest, il ricco farmacista e industriale (sì, colui che ha isolato per primo il bicarbonato di sodio). Per lui Horta non badò a spese e utilizzò marmo, onice, bronzo, legni tropicali. Buona parte della casa è ancora intatta grazie alla famiglia Wittamer che l'acquistò nel 1950. è aperta su richiesta  ( www.hotelsolvay.be ) . 
Non lontano da Avenue Louise, si arriva al  Museo Horta ( www.hortamuseum.be ) , in  rue Américaine 25  a  Saint-Gilles , che nel 1898 fu anche residenza e studio dell'architetto. In questo caso non c'era nessun committente e l'artista poté sfogare liberamente la sua creatività, disegnando da sé anche gli arredi. All'interno sono esposti mobili, arnesi e oggetti progettati da Horta e dai suoi colleghi contemporanei, oltre a documenti riguardanti la sua vita. Per ammirare la particolarissima  dimora van Eetvelde  ci si sposta invece alle spalle del quartiere europeo, in  avenue Palmerston 2-6 . Aperto al pubblico solo su richiesta ( www.arau.org  o  www.itineraires.be ) e costruito fra il 1895 e il 1898 per il diplomatico Edmond Van Eetvelde, già dall'esterno l'edificio offre spunti interessanti. Per la facciata furono utilizzati - era la prima volta per un'abitazione privata - materiali tipicamente industriali, come acciaio, ferro e vetro. Horta ampliò poi la casa nel 1898 con garage, un ufficio e appartamenti con un'entrata separata. 
Fra le stradine che circondano gli uffici dell'Unione Europea si scovano altri gioielli dell'Art Nouveau. Degna di nota è la  maison  del pittore  Saint Cyr , in  Square Ambiorix 11 , realizzata nel 1903 da Strauven, allievo di Horta (lo aiutò anche per l'Hotel van Eetvelde). è fra gli esempi più originali e stravaganti del patrimonio Liberty della città. Al momento l'abitazione cerca inquilini, come dimostra il cartello  "a louer"  che campeggia sulla facciata. 
Dal quartiere europeo, attraversando a piedi il bel  Parc du Cinquantenaire ( www.ecli.net/rbc/ )  si arriva a  Rue des Francs 5 , dove si può osservare un altro capolavoro Nouveau: la  Maison Cauchie ( www.cauchie.be ) , costruita nel 1905 dall'architetto, pittore e decoratore Paul Cauchie per suo uso personale. Di grande pregio i graffiti Art Nouveau. Tra l'altro quest'anno c'è un modo tutto originale per saperne di più dell'abitazione e dei suoi proprietari: è possibile fare  colazione nel soggiorno  della  maison  con una guida al fianco, tutte le mattine dal martedì alla domenica tranne il primo fine settimana di ogni mese (occorre prenotare, il costo è di 140 euro colazione compresa per un gruppo massimo di otto persone). 
In altra zona, sul  Mont Des Arts , non si può non notare un altro splendido gioiello Liberty: è l' Old England , il  Museo degli Strumenti Musicali  (che vale anche la pena visitare all'interno -  www.mim.be ), ex-grande magazzino opera dell'architetto Saintenoy. Le decorazioni sulla facciata sono stupefacenti, interpretano note e spartiti. Degna di menzione anche l' Hotel Hannon , in  avenue de la Jonction 1  a  Saint-Gilles , sede dello Spazio Fotografico Contretype, e concepito nel 1902 dall'ingegnere Edouard Hannon come sua residenza. Il progetto si deve anche all'amico architetto Jules Brunfaut. 
La  full immersion  architettonica può continuare, se non dovesse bastare, con altre decine di spunti. Intanto se il genere di itinerario è quello che fa al caso proprio si può programmare un viaggio in uno qualsiasi dei  week-end di ottobre  per la  Biennale di Art Nouveau e Art Déco . Il tempo magari non sarà clemente come d'estate, ma per l'occasione apriranno le porte al pubblico anche edifici privati normalmente interdetti. In questo caso consultare il sito  www.voiretdirebruxelles.be . Per percorsi fai da te un utile  vademecum cartaceo  è la multi-mappa  "Brussels Living Art Nouveau" ( http://bruxellesartnouveau.be )  acquistabile negli uffici del turismo. Tre euro ben spesi anche se purtroppo non c'è la versione italiana, ma è disponibile in francese, inglese, olandese e tedesco. Altri link utili sono sicuramente: l' Ente del turismo Belgio - Vallonia ( www.belgioturismo.it )  e della città di  Bruxelles ( http://visitbrussels.be ) .  
