#titolo Primo Levi e la scienza come metafora - Libri - Scienza&Tecnica
  Il pensiero scientifico come elemento permeante della letteratura di Primo Levi: è quanto emerge da una inedita analisi critica proposta da Antonio Di Meo, storico della scienza dell'Universita Sapienza di Roma nel libro ''Primo Levi e la scienza come metafora'' (Rubbettino, pagg. 158, euro 16.00). 
Analizzando la  produzione letteraria di Levi, l'autore mette in luce tutto il peso che in essa ha avuto la formazione scientifica dello scrittore piemontese, chimico di professione, e il suo ampio utilizzo di forme e metafore legate al mondo della scienza.  
Questo substrato culturale viene più volte sottolineato dallo stesso Levi, come è evidente in alcuni testi selezionati da Di Meo nel saggio. 
''Mi ritrovo piu' ricco di altri colleghi scrittori – spiegava Levi nel Dialogo con Tullio Regge – perchè per me termini come 'chiaro', 'scuro', 'pesante', 'leggero', 'azzurro' hanno una gamma di significati più estesa e più concreta. Per me l'azzurro nonè soltanto quello del cielo, ho cinque o sei azzurri a disposizione... Voglio dire che ho avuto per le mani dei materiali di uso non corrente, con proprietà fuori dall'ordinario, che hanno servito ad ampliare proprio in senso tecnico il mio linguaggio''. 
Noto al grande pubblico italiano in particolare per i suoi romanzi legati al periodo di detenzione nei campi di sterminio nazifascisti, Levi rappresenta un riferimento letterario di grande spessore anche per le sue capacità divulgative. Di Meo ricorda, ad esempio, come ''Il sistema periodico'' sia stato considerato il miglior libro a contenuto scientifico di tutti i tempi secondo una classifica stilata nel 2006 dalla britannica Royal Istitution. ''Tuttavia - rileva Di Meo - sebbene tale carattere divulgativo sia innegabile, esso deve essere considerato piuttosto come un effetto secondario rispetto a una intenzione altra, principalmente letteraria''.  
