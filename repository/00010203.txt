#titolo Seno rifatto, per 3 donne su 10 calo sensibilita’ - Sanità - Salute e Benessere
  Tre donne su 10, sottoposte all'intervento di mastoplastica additiva per aumentare le dimensioni del seno, si dichiarano scontente o molto insoddisfatte per la diminuzione della sensibilita' della pelle del seno dopo l'intervento. 
''Una percentuale relativamente alta e che merita un ulteriore approfondimento da parte degli specialisti'', precisa Amin Kalaaji, chirurgo plastico ad Oslo, in Norvegia, che ha condotto una ricerca sulla qualita' di vita di 97 donne che si sono sottoposte all'operazione di aumento del seno da circa 3 anni. Lo studio e' pubblicato sul numero di febbraio della rivista Aesthetic Surgery Journal. 
Le donne hanno risposto a 47 domande per email e in forma anonima. Il 65% del campione ha detto di essersi sottoposto all'intervento per motivi estetici, il 48% per migliorare l'autostima, il 22% per ragioni che ha definito 'intime e private' e il 20% per cause psicologiche. Se quasi la totalita' delle donne ha dichiarato di essere soddisfatta dei risultati (lo e' il 93% del campione) e il 73% di sentirsi piu' completa grazie al seno nuovo, il 27% ha ammesso di non essere per niente soddisfatta della sensibilita' della pelle del seno, che e' notevolmente diminuita.  
