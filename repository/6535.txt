#titolo Raffaella Fico - Associate
"Sono sicura che la Fico dopo aver provato l'Isola vorrà tornare alle feste di Arcore". Scherza Simona Ventura quando, durante la conferenza stampa di presentazione della nuova edizione dell'Isola dei famosi - al via il 14 febbraio su Rai2 - l'attenzione si concentra sulla naufraga Raffaella Fico, ex reclusa del Grande Fratello, soubrette, e soprattutto indicata come una delle ragazze che avrebbero partecipato alle feste di Arcore e quindi coinvolta nello scandalo Ruby. La giovane soubrette si è preparata a partire per l'Honduras proprio mentre il suo nome cominciava a figurare nell'elenco delle ragazze delle cene ad Arcore con il presidente del Consiglio, Silvio Berlusconi.  
"Il cast è stato portato al direttore generale Masi che ha dato la sua approvazione - taglia corto il direttore di Rai2 Massimo Liofredi - ma se mi chiedete se l'avremmo presa ugualmente sapendo che il suo mome era in quella storia, la mia risposta è no". "Una volta uscite queste intercettazioni, però - aggiunge Giorgio Gori, produttore del programma - non abbiamo ritenuto ci fossero gli estremi per cacciarla".  
A conferenza stampa finita arriva poi una di precisazione di Rai2: "Il cast della trasmissione è stato proposto dalla conduttrice Simona Ventura e dalla società produttrice Magnolia, discusso con il direttore di rete Massimo Liofredi e portato a conoscenza, come prassi e correttezza impone, del direttore generale, a tutela dell'azienda Rai - si legge nella nota -. La selezione e la scelta dei concorrenti è stata effettuata molto prima che gli organi di stampa dessero notizie del caso riguardante la signora Raffaella Fico". "La Fico è stata scelta perché è il tipo di bellezza mediterranea e quest'anno volevamo che la bellona di turno fosse italiana, non una straniera come negli anni scorsi, la Fico vale una Belen - spiega durante la presentazione del programma Simona -. Non sapevo che fosse in quelle intercettazioni, ma sono affari suoi, certo sono molto curiosa di domandarle cosa accadeva in quelle serate ad Arcore". "Non è stata raccomandata da nessuno - aggiunge poi - anche perché io non ho mai favorito nessuno... posso dire che magari sono altre le 'papi girl' che si sono fatte avanti e che non ho voluto neppure prendere in considerazione".  
