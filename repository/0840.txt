#titolo Fusione tra l'Istituto Italiano di Scienze umane di Firenze e la Scuola Normale Superiore di Pisa - Ricerca e Istituzioni - Scienza&Tecnica
  E' stato avviato il processo di fusione tra dell'Istituto italiano di Scienze Umane (Sum) di Firenze con la Scuola Normale Superiore di Pisa. L'accordo di programma è stato firmato dal  ministro dell'Istruzione, l'Università e la Ricerca, Francesco Profumo. 
Il progetto, presentato nel mese di giugno, prevede la totale integrazione dei docenti, del personale, degli allievi e del patrimonio immobiliare del Sum nella Scuola Normale Superiore. Si tratta del primo progetto di fusione che concretizza la previsione introdotta dalla legge 240 del 2010. 
"La fusione - ha dichiarato il ministro dell'Istruzione Francesco Profumo - è un primo esempio virtuoso di ottimizzazione del sistema universitario italiano, per renderlo più competitivo nel settore della formazione e della ricerca a livello internazionale. Un esempio che mi auguro possa essere replicato, in forma di fusione o di federazione forte, anche tra altre realtà universitarie". 
La fusione, rileva il ministero, rappresenta un importante rafforzamento delle attività universitarie: la Normale, assorbendo le attività del Sum, per la prima volta attiva corsi di dottorato fuori Pisa in collaborazione con altre prestigiose università italiane e straniere. "L'esperienza Sum - sostiene il Miur - viene quindi valorizzata ed estesa confluendo in una istituzione solida e prestigiosa. Ciò consente importati sinergie sul piano della docenza e anche delle infrastrutture". 
L'innesto delle Scienze umane e sociali Sum nella Normale consente nuove prospettive di collaborazione scientifica e dottorati innovativi in collaborazione con la Classe di Scienze della Normale, arricchendo il profilo interdisciplinare. La nuova Normale, arricchita dai docenti Sum, dai suoi dottorati e dai suoi accordi con altri atenei, rafforza il suo ruolo di leadership internazionale come sede di alta specializzazione.  
