#titolo Veicoli commerciali: Unrae, -31,6% mercato italiano nel 2012 - Industria e Mercato - Motori
  ROMA - Se per il mercato italiano dell'auto il 2012 si e' chiuso con una flessione del 20%, per i veicoli commerciali l'anno appena trascorso e' stato ancora piu' pesante, con una contrazione del 31,6% e 116.742 unita' vendute, oltre 54mila in meno rispetto al 2011. Il dato emerge da una stima dell'Associazione delle case automobilistiche estere in Italia (Unrae), secondo cui nel mese di dicembre il calo si e' attestato al 20,7% con 9.617 autocarri immatricolati. 
''Il volume del 2012 ci riporta ai livelli degli anni 1993/1994, che chiusero con circa 110.000 unita' e che furono caratterizzati da una crisi acuta, concomitante con la svalutazione della lira, il prelievo forzoso sui conti correnti e la crisi del terziario. Il mercato riusci' a risalire progressivamente dopo la prima manovra Tremonti'', commenta il direttore generale dell'Unrae, Romano Valente. 
''Il settore e' stato per tutto l'anno penalizzato dalle difficolta' di accesso al credito per le imprese e dallo scenario generale di recessione economica e di stallo dei consumi e investimenti'', sottolinea Valente, secondo cui per il 2013 ''senza interventi di alleggerimento di queste difficolta' e' possibile prevedere un andamento stabile sui livelli del 2012, supportato dalla commercializzazione di importanti nuovi modelli e dalla scadenza a fine aprile della deroga per i veicoli allestiti rispondenti alla Direttiva Euro 4''.  
