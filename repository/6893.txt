#titolo Piange nuotatore Dale Oen, una tragedia - Mondo
SHANGHAI - Un segno nero sul petto, il lutto al braccio sulla tuta. La nazionale di nuoto norvegese, a Shanghai dove sono cominciati i mondiali in vasca, e' sotto choc per la strage che ieri a Oslo ha causato la morte di 92 persone, mettendo in ginocchio l'intera nazione.    i campioni della piscina del paese scandinavo sono scesi in acqua visibilmente sconvolti: l'atleta di punta del gruppo, Alexander Dale Oen, 26 anni, e' stato il piu' veloce nelle batterie dei 100 rana, ma appena uscito dall'acqua, di fronte alle domande dei cronisti, e' scoppiato in lacrime. 
 ''E' un momento tragico, tutta la Norvegia ora deve essere unita. E' successa una cosa incredibile, una tragedia'', le poche parole rotte dall'emozione del nuotatore, che dopo la gara ha indicato con il dito la bandiera sulla cuffia in omaggio al suo Paese.  
 Lo staff della nazionale ha deciso comunque di mettere un segno di lutto sulle divise per far vedere che, nonostante i ragazzi siano lontani in Cina a gareggiare, sono vicini al dramma di quanti hanno perso familiari nel folle gesto di Anders Breivik.  
 ''Sono tutti abbastanza provati da quanto e' successo - dicono i responsabili della nazionale norvegese, che hanno cercato di proteggere gli atleti -. Non avevano notizie dirette, hanno seguito dalla Cnn e da internet. E' una tragedia immane, erano tutti ragazzi. Vorremmo adesso lasciare sereni i nostri atleti''.    In acqua, nel primo giorno di gare ai mondiali di Shanghai, sono scese anche altre due giovani della nazionale norvegese: Ingvild Snildal e Cecilie Johannessen, rispettivamente 28/a e 27/a sui 100 farfalla e sui 400 stile. Per tutti loro un giorno di dolore. 
 Â   
