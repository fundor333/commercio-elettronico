#titolo Medio oriente, Obama: Israele via dalla Cisgiordania   - Mondo
  Il presidente Usa Barack Obama ha chiesto una "tabella di marcia" per il ritiro di Israele dalla Cisgiordania e, a questo riguardo, intende avere un dettagliato piano da parte del premier Benyamin Netanyahu nella sua prossima visita in Israele e nella regione, in programma a partire dal 20 marzo. Lo rivela il giornale americano on line The World Tribune, ripreso oggi dai media israeliani. 
Citando fonti isreliane, il giornale - che firma il servizio da Gerusalemme - spiega che il piano israeliano dovrebbe essere considerato come parte dell'iniziativa americana per stabilire uno stato palestinese in Cisgiordania nel 2014. "Obama - scrive il giornale riportando le stesse fonti - ha chiarito a Netanyahu che la sua visita non è un'opportunità per foto, quanto piuttosto lavoro sull'Iran e sullo stato palestinese". "L'implicazione - ha proseguito la fonte con il giornale - è che se Israele non darà al presidente qualcosa su cui lavorare, lui agirà per proprio conto". Il giornale - dopo aver sostenuto che la richiesta di Obama ha avuto effetto nell'ufficio di Netanyahu alle prese con una situazione di stallo nelle trattative per il nuovo governo - ha anche detto che gli uomini di Obama considerano questo la "prova del nove" della leadership e della credibilità di Netanyahu. 
    
