#titolo Pesca: intesa Ue su rigetti, al via nel Mediterraneo da 2017 - Agroalimentare - ANSA Europa
  BRUXELLES - Intesa dopo  20 ore di negoziati  tra i ministri della pesca Ue sul  divieto dei rigetti in mare  dei pesci non commercializzabili: le nuove norme si applicheranno progressivamente a partire dal primo gennaio 2014, a cominciare dalle specie oceaniche, mentre saranno in vigore per quelle del  Mediterraneo  e del Mar Nero solo dal primo gennaio 2017. 
   
 Nel 2015 il divieto riguardera' le specie del  Baltico , e da inizio 2016 quelle del mare del Nord e delle acque nord e sudoccidentali. Sono inoltre state previste alcune esenzioni: una autorizza i rigetti del 9% delle catture i due primi anni di entrata in vigore delle nuove norme, che nei due successi scende all'8% e poi al 7% nella fase finale. 
   
 E' stata inoltre introdotta la possibilita' di usare comunque i pesci sbarcati per  fini caritativi . L'intesa raggiunta dal Consiglio Ue pesca dovra' ora essere discussa dal Parlamento Ue prima di poter essere definitivamente approvata. 
   
 EUROPARLAMENTO MINACCIA 'NO' A INTESA SU RIGETTI  - Sono eccessive le esenzioni al divieto dei rigetti del pescato concordate dagli stati membri Ue, in quanto si tratta ''non di esenzioni ma di scappatoie''. 
 
E' l'opinione della relatrice per la Politica comune per la pesca per l'Europarlamento, l'eurodeputata socialista tedesca Ulrike Rodust, che ha di fatto gia' minacciato il veto dell'Aula. ''Non mi aspetto che l'Europarlamento sia d'accordo'' con il testo dell'intesa trovata dal Consiglio Ue pesca all'alba di oggi, ha avvertito la Rodust. Tre settimane fa, infatti, Strasburgo ha gia' votato per un bando dei rigetti molto piu' rigido, senza esenzioni. Questi ammontano infatti a un quarto del pescato Ue, e la maggior parte delle specie rigettate - in quanto non vendibili - muore. 
   
 L'accordo dei 27 piu' la Croazia prevede invece che ci sia una soglia di tolleranza del 9% per i primi due anni dall'entrata in vigore del bando sui rigetti (prevista per il primo gennaio 2014 ma scaglionata a seconda delle aree marine), dell'8% per i due successivi e a seguire del 7%.  
