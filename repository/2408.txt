#titolo Pesca: Legambiente,ministero chiede ritiro decreto novellame - Ambiente e Pesca - Mare
   (ANSA) - PALERMO, 13 FEB - "E alla fine è arrivato lo schiaffo ai paladini della legalità: con una precisa disposizione il ministero delle Politiche agricole ha chiesto all'assessorato regionale alle Risorse agricole e alimentari di ritirare il decreto che ha aperto la pesca al novellame perché 'palesemente viziato da illegittimita' per contrasto con le disposizioni europeé. Mentre le Capitaneria di Porto dovranno 'far rispettare le normative comunitarie e, in particolare, l'assoluto divieto di praticare la pesca in oggetto in assenza di un piano di gestioné". Lo dice in una nota Gianfranco Zanna, direttore regionale di Legambiente Sicilia. "I nuovi predatori del mare sono stati sconfitti - aggiunge - e le prese in giro elettorali sono state smascherate. Il mare siciliano ha bisogno di più rispetto e tutela e le attività di pesca di sostenibilità e regole". (ANSA).  
