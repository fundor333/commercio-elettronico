#titolo Renata Polverini - Protagonisti
ROMA - Neanche poche ore dall'annuncio delle sue dimissioni irrevocabili e già stamattina Roma era tappezzata di poster che la dicono lunga su quanto la vicenda politica di Renata Polverini non si esaurirà con l'addio alla Regione Lazio. 'Questa gente la mando a casa io. Ora facciamo pulizia!' si legge sui manifesti con il suo viso, firmati 'Renata', e il logo della sua fondazione 'Citta' nuové. "Ricandidarmi? Ci sto pensando in queste ore - afferma Polverini - ma sicuramente non mi ricandido nel Lazio, non sono più interessata a governare il Lazio". Dichiarazioni che non stupiscono, dato il tono della conferenza stampa di ieri sera in cui aveva definito la politica regionale "un sistema allucinante, una gabbia da cui volevo fuggire". Ma fuggire dove? C'é chi legge la separazione 'consensuale' con l'Udc come una porta aperta verso i centristi, e d'altronde lei oggi ha affermato di "non avercela con il partito di Casini: sono sempre stata con loro". C'é poi chi la vorrebbe seriamente interessata a La Destra. Storace non conferma e non nega: "Si apre una fase molto interessante - ha detto dopo un colloquio con la governatrice - gli schieramenti subiranno tanti di quei capovolgimenti... Bisogna lavorare e ragionare". Quello con Storace è stato il primo degli appuntamenti politici della prima mattina da dimissionaria (anche se non ancora formalizzata) della Polverini. Uscendo di casa stamattina ha solo detto "di aver dormito bene". Poi in Regione per una serie di collegamenti con le tv. 
 "I comportamenti immorali? In questa Regione ci sono sempre stati. Prima di me c'era un presidente di giunta, Marrazzo, che aveva a disposizione una carta di credito. Ostriche e champagne venivano gustate prima del mio arrivo. Quando sono arrivata qui ho ripristinato la consuetudine di mangiare in mensa. Sui fondi non potevo sapere: forse Monti sapeva di Lusi? Tutto si è consumato in Consiglio regionale". Anche il presidente della Pisana Mario Abbruzzese ha però smentito di conoscere come i fondi che hanno suscitato lo scandalo fossero utilizzati: "E' esclusiva competenza dei capigruppo". Ma è proprio contro Abbruzzese che ieri Polverini si è scagliata perché qualunque sarà il destino politico dell'ex sindacalista, c'é di sicuro che si connoterà come 'noi puliti' contro 'loro'. E nel pomeriggio questa lettura è stata sposata anche da Silvio Berlusconi con una lunga nota emessa proprio nelle stesse ore in cui la governatrice dimissionaria ha varcato i cancelli di Palazzo Grazioli per rimanervi una mezzora. "Polverini - scrive l'ex premier - si è assunta personalmente responsabilità che sono di sistema. Un gesto libero di consapevolezza morale. La politica in Italia rischia di morire nel discredito e nessuno può chiamarsi fuori. Tutti i gruppi del Consiglio regionale del Lazio - scrive ancora il Cavaliere - erano corresponsabili, maggioranza e opposizione. L'autonomia della politica è una cosa seria e non si difende consentendo comportamenti indecenti". 
 Dichiarazioni queste che hanno suscitato vivaci reazioni: Da una parte, ai due estremi politici, i Radicali e La Destra che contestano al Cavaliere quel mettere in mezzo tutti; dall'altra l'attacco del capogruppo Pd al Consiglio regionale del Lazio Esterino Montino: "Polverini non si è dimessa liberamente - ha affermato il capo dell'opposizione alla Pisana - è stata costretta a farlo. In 10 giorni ha cambiato idea una trentina di volte e solo dopo un'iniziativa delle opposizioni ha capito che non avrebbe più retto. Noi del Pd ammettiamo che l'unica cosa che potevamo fare era rifiutare l'aumento dei fondi. Ma li abbiamo spesi con oculatezza e a differenza del Pdl abbiamo messo regole istituendo controlli. Berlusconi può vedere - ha concluso - che non abbiamo comprato Suv, non abbiamo portato denaro all'estero e non abbiamo fatto toga-party".  
