#titolo Nasce il 'meccatronico', mix tra meccanico ed elettrauto - Norme e Sicurezza - Motori
  ROMA - Cambia a livello di definizioni ufficiali, seguendo l'evoluzione che e' gia' avvenuta nelle officine, il mondo della riparazione e dell'assistenza auto.     La pubblicazione in Gazzetta Ufficiale della modifica alla legge legge 122 del 1992 ha infatti variato il numero e la definizione dei registri di attivita' (meccanica, elettrauto, carrozzeria e gommista) previsti dalla normativa precedente. Ora le categorie si sono ridotte a tre e quelli che fino a ieri erano chiamati 'meccanici' e 'elettrauto' sono stati riuniti ufficialmente nella definizione di 'meccatronici'.     Una trasformazione inevitabile, visto il progresso tecnologico di tutti gli autoveicoli e la sempre maggiore diffusione dei dispositivi elettronici, non solo all'interno delle vetture ma anche come strumentazione di controllo, diagnosi e riparazione. La nuova figura del 'meccatronico' non opera piu' con la tuta e le mani sporche di grasso, ma e' un tecnico preparato, che lavora in camice e si avvale delle piu' avanzate tecnologie elettroniche per entrare nei segreti delle memorie e dei chip dell'auto, per valutarne funzionamento e anomalie e, naturalmente, per consultare - come fa chi opera nella sanita' - le banche dati e arrivare ad una diagnosi certa e una riparazione altrettanto efficace. 
Puntando ad un innalzamento della professionalita' di tutti gli operatori, la nuova norma prevede specifici aggiornamenti alla formazione, organizzati in collaborazione con le Regioni. 
Inoltre e' stato stabilito un regime transitorio che prevede l'iscrizione automatica di chi e' oggi iscritto nelle sezioni meccanica ed elettrauto a quella dei 'meccatronici'.  
