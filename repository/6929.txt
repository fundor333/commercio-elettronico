#titolo Appello Lipu, chi ha visto ferire cicogna a Ischia denunci - Natura - Ambiente&Energia
  ROMA - Ancora un gravissimo atto di bracconaggio nell'isola di Ischia, in provincia di Napoli, dove una rara cicogna bianca e' stata ferita. La denuncia viene dalla LIPU-BirdLife Italia, secondo cui un esemplare di cicogna bianca e' stata colpita in localita' Piano Liguori. La cicogna ferita, secondo quanto si legge in una nota, ''e' stata recuperata da un privato che l'ha vista cadere nel proprio cortile e che poi si e' visto incredibilmente chiedere dai responsabili del gesto la riconsegna dell'uccello ferito. Al diniego i due bracconieri, allertati dall'imminente arrivo dei volontari LIPU, si sono dileguati''. Giunti sul posto, i volontari dell'Associazione hanno subito prestato le prime cure alla cicogna bianca, che presentava fratture ad un'ala e a una zampa, e che e' stata affidata al Centro recupero fauna selvatica di Napoli. 
''E' un vergognoso atto di bracconaggio che dimostra la persistente e palese illegalita' in materia di caccia sull'isola di Ischia - afferma nella nota Fulvio Mamone Capria, presidente Lipu -. Chi sa parli e consegni alla polizia giudiziaria ogni informazione e notizia utile  per risalire al bracconiere e denunciare cosi' il gravissimo e incivile atto di crudelta' contro uno degli uccelli simbolo piu' amati dai bambini. 
''Come LIPU ci muoveremo su piu' fronti - prosegue il presidente della Lipu -, sia con una richiesta di maggiori controlli da parte delle forze dell'ordine e sia con pressioni sul Parlamento per raddoppiare le pene ai bracconieri, prevedendo l'abbattimento di specie protette come furto ai danni dello Stato''.  
