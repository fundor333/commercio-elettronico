#titolo Montezemolo: in Australia Ferrari punta a podio - Altri Sport
 Un podio, in Australia, sarebbe un risultato da festeggiare. Ne è convinto il presidente della Ferrari Luca di Montezemolo che, a pochi giorni dall'inizio del mondiale di Formula Uno, fissa un primo obiettivo, almeno per far sì che l'inizio della stagione non sia tribolato come negli ultimi anni e non condanni il Cavallino ad una disperata rincorsa. Qualche segnale per essere ottimista c'é: i test delle scorse settimane hanno dato ai tecnici di Maranello le risposte che si aspettavano, hanno evidenziato i punti di forza e quelli da migliorare della nuova F138. E hanno soprattutto messo a punto i miglioramenti richiesti in termini di organizzazione. In questi giorni Montezemolo ha parlato a lungo con i piloti Fernando Alonso e Felipe Massa per confrontarsi sulle prime sensazioni rispetto alla nuova macchina. Poi, come sempre, sarà la pista a parlare. "Credo che nel primo gran premio in Australia sia realistico puntare al podio - ha detto Montezemolo - sarebbe una partenza importante anche perché negli ultimi anni abbiamo sempre sofferto nelle gare iniziali". Lunedì il team parte alla volta dell'Australia e nel fine settimana si cominceranno a misurare i reali valori. "E' sempre un momento di grande trepidazione per me l'inizio di un mondiale - ha detto Montezemolo, a margine della presentazione della mostra 'Ferrari Supercar' al museo di Maranello - lunedì parlerò con Domenicali, i tecnici della gestione sportiva". Per il momento c'é però una certa soddisfazione "Dopo due che anni che avevamo sempre delle non corrispondenze totali nei test, ora la macchina ha fatto quello che doveva fare. Questo però ovviamente non basta". Il tempo per mettere a punto gli ultimi dettagli non sarà molto. Ma alla fine, e a Maranello lo sanno fin troppo bene, sono proprio i dettagli che fanno la differenza fra il trionfo e la disfatta 
