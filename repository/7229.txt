#titolo Nicola Cosentino - Protagonisti
Silvio Berlusconi è stato irremovibile: "Se abbiamo detto no a Scajola e dell'Utri non possiamo fare nessuna eccezione". E così il braccio di ferro che andava avanti ormai da giorni con Nicola Cosentino, uomo di punta del Pdl in Campania, si è concluso con l'esclusione dell'ex sottosegretario all'Economia dalle liste del partito. 
 Una decisione, quella presa dal vertice pidiellino, per replicare a chi aveva parlato di "odore di camorra" nel partito. Un addio quello di Cosentino carico di polemiche e di colpi di scena: nelle stesse ore infatti in cui trapelavano le voci sempre più insistenti della sua esclusione, da Napoli veniva diffusa la notizia che le liste pidielline (dove Cosentino era in corsa per il Senato in terza posizione dopo Berlusconi e Nitto Palma) erano scomparse. 
 A farle sparire, secondo voci non confermate, sarebbe stato lo stesso coordinatore campano o qualche uomo a lui vicino. Notizia però smentita ufficialmente da via dell'Umiltà con una nota nonostante, in fretta e furia, tutti i candidati campani venissero richiamati a rientrare nel capoluogo campano per firmare di nuovo le candidature. Una corsa contro il tempo anche per trovare i cosiddetti 'riempilista' a cui assegnare il posto lascato libero dalla pattuglia dei cosiddetti impresentabili. Già perché oltre al 'posto vuoto' lasciato da Cosentino mancheranno all'appello altri big come Marco Milanese, Alfonso Papa e Mario Landolfi. Salvo invece Luigi Cesaro, numero due dopo l'ex ministro Rotondi in Campania 1. Quanto a Cosentino, raccontano che sia stato il Cavaliere (dopo i faccia a faccia dei giorni scorsi) a voler comunicare la decisione presa. Questa volta niente incontro ma una serie di lunghe telefonate fino all'ultima, quella decisiva, che l'ex capo del governo avrebbe fatto nel suo ufficio senza la presenza di testimoni: Lo sai che non c'é nessuno più garantista di me - è stato uno dei passaggi del colloquio tra i due - ma tu sei ormai 'processato mediaticamente', se ti lasciamo in lista saremo tutti quanti massacrati. Una decisione presa nonostante alcuni 'focus' sottoposti al Cavaliere mettessero in evidenza che l'addio di Cosentino avrebbe potuto compromettere la vittoria nella Regione oltre a far correre il rischio di rivolta di molti amministratori locali vicini all'ex sottosegretario: "E' un rischio che dobbiamo correre - è stato il ragionamento di Berlusconi - siamo in risalita in tutta Italia ed io - ha aggiunto - non posso permettermi di cadere ora per 'un ostacolo'.  
