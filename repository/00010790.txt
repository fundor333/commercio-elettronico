#titolo Ok Senato a bioshopper - Natura - Ambiente&Energia
  ROMA - Parere favorevole all'unanimita' del Senato al decreto attuativo interministeriale di Ambiente e Sviluppo economico, contenente i parametri per i bioshopper (i sacchetti bio-compostabili). Tocca ora alla Commissione competente della Camera dare un parere consultivo e poi il governo procedera' alla pubblicazione che fissa, dopo 60 giorni, l'inizio delle sanzioni per i sacchetti non in regola. 
Per il ministro dell'Ambiente Corrado Clini, il via libera del Senato ''e' un passo importante per rendere effettivamente il nostro Paese plastic free. Vigileremo costantemente affinche' questo obiettivo possa essere raggiunto in modo rapido ed efficace''. 
Lo schema di decreto, conclude la nota, definisce le categorie di ''sacchi per l'asporto delle merci'', la commercializzazione, le modalita' di informazione ai consumatori e le sanzioni, gia' previste dal decreto legge del gennaio 2012 convertito in legge in marzo. 
''In zona Cesarini va in porto l'atto necessario per rendere finalmente l'Italia il primo paese europeo plastic free nel comparto degli shopper'' dicono i senatori del Pd, Roberto Della Seta e Francesco Ferrante spiegando che il decreto ''stabilisce definitivamente le caratteristiche tecniche degli shopper consentiti, escludendo ogni possibilita' di ricorso ad additivi chimici di qualsiasi genere, e con il quale scattano i termini e i tempi per comminare le sanzioni a chi intende continuare a inquinare con i sacchetti fatti con la vecchia plastica''.  
