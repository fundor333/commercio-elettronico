#titolo Candidatura Maldive a Riserva biosfera - Natura - Ambiente&Energia
  ROMA - Le Maldive si candidano ufficialmente: vogliono essere la prima nazione ''Riserva della Biosfera dell'Unesco''. E' una sfida ambiziosa quella che lo stato insulare si e' dato: dovra', in meno di quattro anni, adeguare piu' della meta' del proprio ''territorio'' di 26 atolli ai requisiti indicati nel Piano Strategico per la Biodiversita' 2011-2020 di Aichi e gia' rispettati dal Baa Atoll, un'area naturalistica designata nel 2011 come prima Riserva della Biosfera-Unesco delle Maldive, e dove incontri stagionali di mante e balena squali hanno reso questo sito famoso nel mondo. 
La road map per le ''Maldive come Riserva della Biosfera: un Piano di attuazione 2013-2017'', fissa un programma di azioni da rispettare tra il 2013 e il 2017 grazie alla creazione di partnership tra soggetti pubblici e privati chiamati a collaborare per fornire un sostegno scientifico, tecnico e finanziario. Il Programma Mab (Man and the Biosphere) e' stato avviato dall'Unesco negli anni '70 allo scopo di migliorare il rapporto tra uomo e ambiente e ridurre la perdita di biodiversita' attraverso programmi di ricerca e capacity-building. 
Il programma ha portato al riconoscimento, da parte dell'Unesco, delle Riserve della Biosfera, aree marine e/o terrestri che gli Stati membri s'impegnano a gestire nell'ottica della conservazione delle risorse e dello sviluppo sostenibile, nel pieno coinvolgimento delle comunita' locali. Scopo della proclamazione delle Riserve e' promuovere una relazione equilibrata fra la comunita' umana e gli ecosistemi, creando siti privilegiati per la ricerca, la formazione e l'educazione ambientale, oltre che poli di sperimentazione di politiche mirate di sviluppo e pianificazione territoriale. In tutto il mondo si contrano attualmente 553 Riserve, di cui 8 in Italia: la Valle del Ticino (Lombardia/Piemonte); Miramare (Friuli Venezia Giulia); la Selva Pisana e l'Arcipelago Toscano (Toscana); il Parco del Circeo (Lazio); Collemeluccio-Montedimezzo (Molise); il Cilento e Vallo di Diano (Campania); Somma-Vesuvio e Miglio d'Oro (Campania).  
