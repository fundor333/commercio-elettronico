#titolo Maserati, passerella a Ginevra per la gamma Quattroporte - Speciali - Motori
  GINEVRA - Per la prima volta, allo stand Maserati sotto le volte del Palexpo' ginevrino, La Casa del Tridente presenta tutte le versioni della nuova Quattroporte. La gamma della nuova ammiraglia - piu' grande, piu' lussuosa, piu' funzionale e piu' leggera - comprende la Quattroporte GTS con motore V8 twin turbo da 530 Cv e trazione posteriore, la Quattroporte S Q4 con il V6 twin turbo da 410 Cv e sistema di trazione integrale e, infine, la Quattroporte S con l'identico V6 410 Cv ma con la sola trazione posteriore. 
La sesta generazione della Quattroporte, pur anticipando il carattere altamente tecnologico dei nuovi modelli con cui Maserati intende sferrare il suo attacco al mercato, rimane fedele alle tradizionali caratteristiche delle berline sportive di lusso del marchio. Il motore potente e l'abitacolo spazioso sono gli elementi cardine del design della Quattroporte, dominato da un frontale lungo e imponente e da una calandra concava con il simbolo del Tridente, e chiaro riferimento alla Quattroporte precedente e alla GranTurismo. Nonostante tutti i nuovi accorgimenti tecnologici di cui e' dotata - ricorda l'Azienda - la nuova Quattroporte non si e' allontanata dalle radici di Maserati. La Quattroporte GTS con motore V8 twin turbo non e' soltanto la Maserati a quattro porte piu' veloce mai costruita, ma e' anche la piu' potente e con i consumi piu' contenuti. La nuova famiglia di motori iniezione diretta si compone di un V8 3,8 litri e di un V6 3,0 litri. Questi due nuovissimi propulsori sono dotati di sovralimentazione turbo e sono stati progettati da Maserati Powertrain e assemblati dalla Ferrari a Maranello. Il motore V8 da 3,8 litri definisce i nuovi standard prestazionali di Maserati raggiungendo i 100 km/h in appena 4,7 secondi e una velocita' massima di 307 km/h. Con i suoi 285 km/h e 4,9 secondi per accelerare da 0 a 100 km/h, anche le prestazioni del V6 biturbo sono di tutto rispetto. In dettaglio il V8 eroga 530 Cv di potenza e 710 Nm di coppia in overboost mentre il V6 si attesta a 410 Cv e 550 Nm di coppia. Grazie a un cambio automatico a otto rapporti e alla trazione posteriore o integrale Q4, disponibile in abbinamento alla motorizzazione V6, la nuova Quattroporte e' anche l'auto che garantisce, nella storia di Maserati, le prestazioni piu' sicure in tutte le condizioni stradali. Le brillanti prestazioni della Maserati Quattroporte con motore V8 sono affiancate da una riduzione nei consumi e nelle emissioni del 20% rispetto alla precedente Quattroporte. Gia' apprezzata nei mercati mondiali in cui ha gia' debuttato (e' stata appena presentata in Cina e negli Emirati Arabi) la nuova ammiraglia Maserati ha avuto a Ginevra, in occasione del debutto al Salone Internazionale dell'Auto, un testimonial di eccezione: Giovanni Soldini. Dopo aver legato l'impresa compiuta con il VOR 'Maserati' sulla Rotta dell'Oro (da da New York a San Francisco passando per Capo Horn) compiuta navigando a vela in 47 giorni, 0 ore, 42 minuti e 29 secondi alla GranCabrio MC Stradale, Soldini approfittera' del meritato riposo prima di sfidare di nuovo il mare al timone di 'Maserati' per sperimentare la 'governabilita'' della Quattroporte in ogni condizione e saggiare le grandi capacita' propulsive di questo modello, nelle due versioni V8 e V6.  
