#titolo Confermate due passeggiate spaziali per Luca Parmitano   - Spazio & Astronomia - Scienza&Tecnica
  Luca Parmitano affronterà la prima delle due passeggiate nella prima metà di luglio. Sarà sostanzialmente questo l’esordio della sua missione, chiamata ‘Volare’, la cui partenza è in programma il 28 maggio dalla base russa di Baikonur, nel Kazakhstan. Sarà una missione di sei mesi ed è la prima delle tre missioni dell’Agenzia Spaziale Italiana (Asi) frutto dell’accordo bilaterale con la Nasa in cambio della fornitura dei moduli pressurizzati Mplm da parte dell’Italia.   
‘’Poco dopo il mio arrivo sulla Stazione Spaziale – ha detto Parmitano – comincerò a prepararmi per la prima attività extra-veicolare. Sarò in adattamento per tutto il mese di giugno’’. Parmitano dovrà sistemare nella posizione definitiva le barre dei radiatori per i pannelli solari portate sulla stazione orbitale dalla capsula Dragon. Nella seconda passeggiata spaziale, a fine luglio, l'astronauta aiuterà ad agganciare il modulo laboratorio russo. 
L'astronauta italiano uscirà per secondo perchè al comando della passeggiata spaziale sarà il collega americano Christopher Cassidy. Una curiosità: sarà Cassidy, in qualità di comandante dell'Eva (Attività extra veicolare) a scegliere la musica che sveglierà gli astronauti nella mattina della passeggiata spaziale. ''Scegliere la musica - ha spiegato Parmitano - è un privilegio che spetta a chi è al comando dell’Eva. Per me, l’inno della mia missione, che si chiama Volare, la canzone 'Nel blu dipinto di blu' sarebbe un bell'inizio per un'attività extraveicolare''.    
Tra gli altri incarichi che Parmitano avrà a bordo della stazione orbitale c’è anche la ‘’regia’’ del braccio robotico: la prima volta, sempre in luglio, lo manovrerà per catturare la navetta europea senza equipaggio ‘’Albert Einstein’’, la seconda per agganciare il cargo Cygnus, costruito dall’Italia per l’azienda americana Orbital e al suo primo volo sperimentale, in programma fra l’inizio di agosto o in settembre.  
Nutrito anche il programma degli esperimenti che dovrà condurre sulla Stazione Spaziale. Tra i principali c'è Green Air, un ''pacchetto'' di test che comprende esperimenti su biocombustibili di nuova generazione, che rilasciano solo una minima quantià di sostanze nocive e che saranno testati in assenza di gravità: ''l'assenza di peso - ha spiegato Parmitano - permette di studiarli più facilmente per mettere a punto sia futuri combustibili da utilizzare nello spazio, sia per motori meno inquinanti per i trasporti a Terra''. Green Air comprende inoltre nuove tecniche di analisi della qualità dell’aria: ''sono importanti per migliorare la vita sula sia sulla Stazione Spaziale sia sulla Terra''. 
Entrare nella Stazione Spaziale ''sarà una grande emozione'', ha detto ancora l'astronauta. ''Mi sento preparato''. E che cosa farà nel tempo libero? ''Il tempo libero non sarà molto, ma ci sarà. Sulla Stazione Spaziale ci saranno una chitarra ed una tastiera con cui mi piacerebbe rilassarmi quando sono con i colleghi. Mi occuperò anche di fotografia per cercare di catturare foto dei posti che amo di piu''. 
Infine, la famiglia come vive queste ultime settimane prima del lancio. ''In queste settimane moglie sta preparando la visita a Baikonur per i nostri genitori e per gli amici che assisteranno al lancio. E' molto indaffarata. So che è contenta per me, sa che sto realizzando un sogno e lei lo vive attraverso me. Mi ha veramente accompagnato e sostenuto in tutti questi anni,è  sempre stata accanto a me. Per le bambine è più difficile, ma parlo loro come parlerei a un adulto. La più grande, Sara, di 6 anni, credo capisca ed eccitata all’idea del papà che sale su un razzo per andare in orbita.  
