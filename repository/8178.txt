#titolo Area Marina Portofino diventa sede archivio storico - Libri - Mare
  (ANSA) - GENOVA, 6 GIU - L' Area Marina Protetta di Portofino  è ora sede della biblioteca dedicata al primo direttore di Mondo Sommerso nonché grande apneista e appassionato dell'ambiente marino:  Alessandro Olschki .     Pubblicazioni (libri, riviste, manuali, documenti e cataloghi), alcune a partire dagli anni '50, che rischiavano di andare perdute costituiscono ora un archivio storico per la collettività grazie ad un'iniziativa di Confisub (l'Associazione che raggruppa, in Confindustria di Genova, le aziende produttrici di attrezzature subacquee). 
 Molti dei volumi della biblioteca sono stati donati, per questo conservano al loro interno il nome di chi li ha forniti. Obiettivo di Confisub e dell'AMP Portofino è quello di ampliare la biblioteca continuando a raccogliere nuove pubblicazioni: da qui l'invito a tutti gli appassionati a continuare a fornire materiale a Confisub e all'AMP Portofino. Inoltre, l'Area Marina Protetta continua la ricerca di immagini d'annata relative ai fondali e paesaggi sottomarini del promontorio di Portofino. Un altro invito, quindi, a tutti i subacquei che si immergono o che si immergevano a Portofino a portare presso la sede del Consorzio di Gestione dell'AMP (Viale Rainusso 1 a Santa Margherita Ligure) le vecchie diapositive di immagini subacquee: queste saranno scansionate ad alta risoluzione, restituite ai proprietari (anche in formato digitale) ed una copia, con il nome del proprietario, rimarrà nell'archivio della biblioteca.   (ANSA).  
