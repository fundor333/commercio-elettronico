#titolo A Putignano  sfila il sogno di Fellini - Nelle Regioni - In Viaggio
  E' Fellini quest'anno l'ospite d'onore del carnevale di putignano. Dal 27 gennaio al 12 febbraio i carri a Putignano saranno in omaggio al grande maestro del cinema con Anita Ekberg e il famosissimo bagno a Fontana dei Trevi della Dolce Vita. Ma anche la Gradisca di Amarcord e la Gelsomina de La strada, magistrale interpretazione di Giulietta Masina.Per la prima volta non sarà la politica a ispirare la satira carnevalesca di Putignano: il Carnevale più antico d'Europa ha scelto infatti di rinnovarsi per la sua edizione numero 619 rendendo omaggio al genio di Federico Fellini, nel ventennale della morte del maestro riminese.    E la 'Fabbrica dei giganti di Carta' per la prima volta accetta di avere un tema ispiratore, "Il meraviglioso mondo del cinema", e porterà in piazza per le sfilate sette carri nati dall'incontro con la fantasia di Fellini e l'atmosfera circense dei suoi film, spunto perfetto per la kermesse di Putignano, nel 2013 trasformato in set cinematografico invece che palcoscenico per lo sberleffo politico. Un'idea lanciata dal presidente della Regione Nichi Vendola, che alla chiusura del festival di cinema Bif&st 2012 disse che gli sarebbe piaciuto vedere almeno un carro ispirato a Fellini. A Putignano ne sfileranno sette, la prima sfilata, il 27 gennaio, avrà come ospite d'onore Sandra Milo, che fu amante del regista. Si prosegue poi il 3 e il 10 febbraio, per chiudere, come da tradizione, il martedì grasso (12 febbraio). Ma saranno rispettati anche gli immancabili appuntamenti del giovedì: dopo quello delle vedove e dei pazzi (il 17 e il 24 gennaio), ci sono quelli delle donne sposate il 31 gennaio e quello dei cornuti il 7 febbraio. Il due febbraio toccherà anche alla festa dell'Orso, in ricorrenza del giorno della candelora (un corteo di contadine, cacciatori, battitori e spaventapasseri attraverserà le vie cittadine in un suggestivo spettacolo itinerante, sino a trasferirsi in Piazza Plebiscito dove avrà luogo la rappresentazione teatrale del processo all’orso, che vedrà il susseguirsi di vari momenti quali la caccia all’orso, la sua cattura, il processo a cospetto della giuria popolare, l’oracolo meteorologico).       Ma il Carnevale piu' lungo del mondo, partito il 26 dicembre con il rito delle 'Propaggini', con un totale di ben 47 giornate di riti e di festa, fa come sempre dei 'Giganti di Carta' il suo punto di forza: i maestri della cartapesta sono al lavoro da mesi per mettere a punto imponenti e maestosi carri di cartapesta nati dall'incontro tra due laboratori onirici, quello di Putignano, che da sempre ha come vera attività quella di fabbricare sogni, e quello del grande maestro. Lo spunto arriva dai titoli dei film leggendari e da tipici personaggi felliniani, abbinati a coreografie e performance dei gruppi mascherati che sfileranno in concomitanza nelle strade della cittadina pugliese: quello de "La Dolce Vita ad esempio, sfilerà con tanto di codazzo di paparazzi. Si potranno ammirare anche scene della “La città delle donne” (il carro tocca i 13 metri di altezza), di “Amarcord”, con Ciccio Ingrassia sull'albero che dice “Voglio una donna”, del “Satyricon”, con Trimalcione che inneggia al 'carpe diem', “La strada”, “Lo sceicco bianco”, protagonista Alberto Sordi, fino alla gigantesca polena del Casanova, che svetterà con i suoi 15 metri di altezza.  Per un elenco completo degli appuntamenti del Carnevale di Putignano, è utile la consultazione del sito ufficiale  www.carnevalediputignano.it  
