#titolo Pesca: Tumbiolo eletto presidente distretto Mazzara - Ambiente e Pesca - Mare
     (ANSA) - PALERMO, 8 FEB - Giovanni Tumbiolo e Nino Carlino,
imprenditore ittico di Sciacca, sono stati eletti per i prossimi
tre anni rispettivamente presidente e vicepresidente del
Distretto Produttivo della Pesca. La decisione e' stata presa
dal nuovo consiglio d'amministrazione del Distretto riunitosi
stamani a palazzo dei Normanni a Palermo.   ''In questo momento cosi difficile per il settore della pesca
- ha detto Tumbiolo - vedi l'annosa 'guerra del pesce' e la
drastica riduzione dei natanti, vi e' un enorme bisogno di fare
squadra e di aprire nuove frontiere e nuovi mercati per far si
che il mare sia utilizzato in maniera responsabile. Il mare deve
essere curato con il supporto della ricerca scientifica, da qui
l'azione intrapresa in questi anni dall'Osservatorio della Pesca
del Mediterraneo, e con l'ausilio delle 'sentinelle del mare',
cioe' i pescatori''. 
   Tumbiolo ha sottolineato la possibilita' di esportare il
modello del Distretto anche in Paesi extra-mediterranei, Africa
Sub-sahariana e Medio Oriente allargato.(ANSA).
