#titolo Renziani, per presidenze Camere figure autorevoli  - Politica
ROMA - "Non si gioca con le istituzioni comprese le presidenze di Camera a Senato". Lo ha detto il presidente dell'Anci Graziano Delrio lasciando la riunione dei deputati e senatori renziani. Delrio ha evidenziato la necessità di "presidenti rappresentativi di tutti e autorevoli". 
 Delrio ha spiegato che "tutti i parlamentari sono molto convinti di aiutare la decisione" sulle presidenze che va fatta "rispettando le istituzioni" e "senza fare scambi". Il riferimento è anche alla trattativa in corso con il Movimento 5 stelle anche se Delrio ha specificato, anche in vista delle riunioni dei gruppi del Pd di Camera e Senato, che al momento sugli incarichi "non abbiamo ancora una proposta". 
 "Con tutti si parla di contenuti e non di poltrone". Lo ha detto il senatore di area renziana, Andrea Marcucci, lasciando la riunione in corso a Roma dei deputati e senatori eletti dall'area renziana alla quale partecipa il sindaco insieme al presidente dell'Anci Graziano Delrio e Roberto Reggi, braccio destro del 'rottamatore' durante la campagna per le primarie. 
 Alla riunione sono presenti alcuni parlamentari uscenti: tra gli altri Paolo Gentiloni, Ermete Realacci, Roberto Giachetti e lo stesso Marcucci. La pattuglia 'renziana' in Parlamento è composta di circa una cinquantina tra deputati e senatori. Gli eletti di Palazzo Madama, come Marcucci, stanno lasciando la riunione per recarsi a quella del gruppo del Pd del Senato. L'incontro, che serve anche da presentazione e che si sta svolgendo in una sala nella quale i partecipanti sono seduti in cerchio, proseguirà. Al termine potrebbe parlare Renzi. "Ci siamo confrontati - sottolinea un'altra neo-senatrice, Nadia Ginetti - soprattutto sui contenuti in particolare la rimozione dei vincoli per le imprese che hanno vinto appalti e il tema del lavoro, su questo intendiamo incentrare la nostra attività in Parlamento". Per quanto riguarda le riunioni dei gruppi di Camera e Senato di questa sera nelle quali si dovrà decidere tra l'altro la linea in vista delle votazioni di domani sulle presidenze delle Camere, la Ginetti sottolinea: "andiamo ad ascoltare, la linea politica tocca al segretario".  
