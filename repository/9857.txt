#titolo Anche tanta ironia aspettando la fumata - Diario Vaticano
  di Cinzia Conti 
 Preghiere e concentrazione. Ma anche un sorriso puo' stemperare queste ore che dividono il mondo dalla fumata bianca. E il primo a scherzare e' un insospettabile: padre Federico Lombardi. ''Hanno cominciato a chiamarci Trinita''', si lascia scappare il direttore della sala stampa vaticana all'inizio del briefing di oggi con i giornalisti, parlando di se stesso e dei due sacerdoti che lo aiutano per la stampa di lingua spagnola e inglese. E poi sulle Femen, che si sono denudate a San Pietro: ''Spero non si raffreddino''. 
 Anche i porporati, complici blog e social, prima dell'Extra Omnes si erano lasciati andare a qualche battuta. Da Roger Mahony che riferendosi alle giornate romane scriveva: ''Ogni giorno prendo il caffe' con il nuovo papa, il problema e' che non so chi e'''. A Timothy Dolan: ''Io Papa? Avete fumato marijuana?''. 
 Non sono da meno i fedeli, mischiati a turisti e curiosi, che sfidano la pioggia per vedere il comignolo della Sistina: ci si ritrova a piazza San Pietro e qualcuno gia' ha battezzato quei minuti di attesa 'pope hour', una sorta di 'happy hour' di fede. Spiritoso anche il gruppetto di americani che oggi, alla seconda fumata nera ha cominciato a urlare: ''Non habemus Papam''. 
 Non si sottrae al facile gioco nemmeno la stampa iberica che, osannando la rimonta del Barcellona in Champions, parla di 'fumata blaugrana' e di 'divina magia' di Messi. 
 Scatenata anche la satira. Da Maurizio Crozza ('la fumata e' stata molto nera perche' per prima cosa hanno bruciato tutti i dossier') a Fiorello ('Camilleri e' a San Pietro, gia' pronto per la fumata'). 
 Ma ovviamente la Rete la fa da padrona e li' scherzano cattolici e non, alcuni anche in modo un po' pesante. Su Facebook si scatenano con il fotoritocco: si trova un po' di tutto da comignoli con fumate giallorosse a finti cardinali che fumano spinelli. Anche i post e i cinguettii non si contano. 'Piazza San Pietro come Woodstock: folla in attesa della fumata' scrive qualcuno. 'Seconda fumata nera. Squalificata San Pietro per fumogeni' gli fa eco qualcun altro. C'e' poi chi chiede se 'alla prossima fumata nera si viola il Protocollo di Kyoto?' e chi la butta in politica: 'Se i cardinali votano come hanno fatto gli italiani, il prossimo papa sara' Ratzinger'. Anche sul colore alla Rete non sfugge nulla: da chi parla di '50 sfumature di grigio' a chi twitta: 'Bagnasco conferma: la fumata nera di ieri e' stata piu' intensa perche' avevano collegato il camino alla marmitta del suv di Turkson'.  
