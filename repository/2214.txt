#titolo Italia in campo per bambini township - Visto da...
  (ANSA) - MAMELODI (SUDAFRICA) - La disperazione non lascia spazio alla speranza, ma nemmeno alla rassegnazione, nella township di Mamelodi, ad un tiro di schioppo da Pretoria , la capitale amministrativa del Sudafrica. I Mondiali, da queste parti, sembrano lontani anni luce, con i clamori, gli strass ed i lustrini d'ordinanza. Ma anche con i campioni superpagati e superamati. La speranza di oggi, per i poveri del terzo millennio, ruota attorno ad un pallone. Non e' il famigerato Jabulani, ma una palla fatta di stracci che rotola a fatica tra fango, detriti, rifiuti, e cerca di tracciare un traiettoria che conduce forse all'oblio. E' in questo luogo dimenticato, regno di nessuno, che la Figc, assieme al Credito sportivo, ha voluto proiettare un raggio di luce, regalando almeno un sogno, ma anche una speranza, a chi senza speranza c'e' nato. 
 Le baracche di ferro arrugginito, dove quando il sole picchia diventano torce ed in inverno somigliano (anche nelle dimensioni) ai frigobar dei grandi alberghi, o di legno, sono li', a portata di mano. Ma i bambini corrono ugualmente dietro ad un pallone. Il presidente della Federcalcio, Giancarlo Abete, accompagnato dai suoi vice Albertini, Macalli e Tavecchio, ma anche dal dg Valentini, sorride e cerca di trasmettere il proprio forzato ottimismo post-Nuova Zelanda a quei ragazzi che corrono, saltano, urlano e si arrampicano su un sogno di niente. 
 Il campo c'e', verra' completato durante i Mondiali, ed allora il piu' e' fatto. Uno spicchio del Belpaese e' arrivato anche nei luoghi della disperazione. E adesso anche fra le baracche di fango, cartone, lamiere e legno, si puo' coltivare lo spirito di emulazione: Messi, Kaka', Cristiano Ronaldo o Drogba, sembrano meno lontani. E non grazie al Mondiale di Blatter, ma ad una semplice donazione. ''Grazie alla Figc ed al Credito sportivo - spiega Abete - possiamo testimoniare una certa attenzione nei confronti di chi e' meno fortunato. Questi ragazzi potranno cosi' fruire di campi di calcio in un contesto ambientale molto, molto difficile. Questo puo' essere un segnale di speranza''. ''Assieme alla Federcalcio abbiamo deciso di realizzare un progetto che potesse lasciare un segno tangibile della presenza della Nazionale in Sudafrica - aggiunge Andrea Cardinaletti, presidente del Credito sportivo -. Noi ci occupiamo di impianti e di progetti, quindi abbiamo pensato ad un nostro intervento''.  
