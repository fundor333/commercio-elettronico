#titolo Stadio 'verde' a Recife per i mondiali - Rinnovabili - Ambiente&Energia
  ROMA - Lo stadio di calcio di Pernambuco a Recife, nel Nord-est del Brasile, ha avviato i lavori di installazione di un impianto fotovoltaico da un megawatt. In Brasile si svolgera' il campionato mondiale di calcio nel 2014 dal 12 giugno al 13 luglio e, nello Stadio Arena Pernambuco, si disputeranno quattro partite della fase a gironi. 
Con 1 MWp di capacita' installata, pari al consumo medio di 6.000 brasiliani, l'impianto solare avra' un costo di circa 10 milioni di real brasiliani (3,8 milioni di euro) e il suo completamento e' previsto per giugno 2013. A realizzarlo saranno le societa' brasiliane Neoenergia e Odebrecht Energia con la progettazione esecutiva e l'installazione dell'impianto ad opera dell'affiliata brasiliana Gehrlicher Solar Ecoluz do Brasil. 
Situato in un'area di 14.500 metri quadrati l'installazione dell'impianto solare e' parte del Progetto Strategico di Ricerca e Sviluppo dell'Agenzia nazionale brasiliana dell'energia elettrica (Aneel) per l'incentivazione del solare, lanciato ad agosto 2011, che prevede altri investimenti di ricerca e sviluppo per un totale di 24,5 milioni di real brasiliani.  
