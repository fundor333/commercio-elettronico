#titolo Sneijder-Forlan: sfida da n. 10 - Mondiali Sudafrica
  (di Claudia Fascia) 
 (ANSA) - ROMA - Sneijder-Forlan, la sfida per accedere alla finale dei Mondiali di calcio tra Olanda e Uruguay, passa anche per i due giocatori simbolo delle rispettive Nazionali. Numeri dieci a confronto, entrambi eroi inaspettati di questo pazzo Campionato, che ha rispedito a casa, senza fare sconti a nessuno, attesi vincitori, campioni in carica, ct dal passato glorioso e giocatori che nella bacheca di casa espongono coppe, titoli e Palloni d'ori. 
 Sneijder e Forlan, il volto del calcio mondiale che non ti aspetti. Il primo, 26enne centrocampista rifiutato dal Real Madrid che all'Inter ha trascinato i nerazzurri al ''triplete'' (Champions, scudetto e Coppa Italia), dopo un avvio lento è entrato nell'Olimpo dei grandi, rubando la scena anche al bomber suo connazionale Van Persie, che già prefigurava per se' la consacrazione mondiale. Invece è stato proprio lui, Sneijder, con i suoi colpi da artisti, a trascinare l'Olanda in semifinale dopo 12 anni, a far fuori il Brasile, e soprattutto a proporsi come il candidato più convincente per l'assegnazione del Pallone d'Oro 2010. La sfida averebbe potuto consumarsi con l'argentino Lionel Messi, che però non ha mia acceso la sua stella nel cielo del Sudafrica. Da quando ha lasciato il Real Madrid, per approdare alla Pinetina, sembra avvolto da un'aura magica: tutto ciò che tocca si trasforma in successo. 
 Da una parte, dunque, il centrocampista di grande temperamento, come viene spesso definito, che per amore si e' convertito alla fede cattolica poco prima della partenza per il Sudafrica, condannato dall'incontinenza fisica e caratteriale, dall'altra il piccolo ma possente figlio e nipote d'arte del calcio stellare, l'attaccante sudamericano Diego Forlan (suo padre Pablo era un terzino del Penarol e poi del San Paolo, partecipò ai Mondiali del '66 e del '74, suo nonno Juan Carlo Corrazzo era una colonna dellì'Indipendiente negli anni Trenta). Ma non è stato il dna a indicare la strada a Forlan, che da ragazzino ai campi di pallone preferiva quelli da tennis. All'origine della sua scelta di giocare a calcio c'e' un dolore: la sorellina Alejandra  rimase paralizzata dopo un incidente stradale e lui lascio' la racchetta per  fare il calciatore e pagarle le cure. 
 In comune le due stelle hanno Madrid, sponde opposte. Sneijder non rimpiange certo il periodo passato ad ammuffire tra i pezzi pregiati del Real, mentre per Diego Forlan Madrid significa Atletico, una stagione, l'ultima, non straordinaria, ma coronata dal successo in Europa League. 
 Nonostante i suoi 31 anni, le valanghe di gol nel carniere, le due volte Scarpa d'Oro, Diego Forlan non è mai stato pienamente apprezzato dai grandissimi club. Il ct della Celeste Tabarez gli ha dato la maglia numero 10, piena fiducia e piena libertà. Forlan non si è tirato indietro, andando a segnare, ma prendendo anche per mano la squadra e portandola nella storia. Fino alla semifinale. L'epoca d'ora dell'Uruguay fu negli anni Trenta, con due titoli mondiali vinti, da allora i sudamericani sono finiti nel dimenticatoio. A tirarli fuori da lì ci ha pensato Forlan.  
