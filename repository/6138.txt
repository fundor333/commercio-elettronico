#titolo Ue: voto riforma Pac, De Castro punta ad ampie maggioranze - Agroalimentare - ANSA Europa
     (ANSA) - BRUXELLES, 21 GEN - E' il momento della verità per la
futura riforma della Politica agricola comune: mercoledì e
giovedì a Bruxelles, la commissione agricoltura del Parlamento
europeo si pronuncerà sui quattro testi legislativi per
riformare la Pac post 2013. Sul tavolo, spiega il presidente
della commissione agricoltura e sviluppo rurale, Paolo De
Castro, "ci sono 200 emendamenti di compromesso che hanno
sintetizzato i circa 8.000 emendamenti presentati", su cui De
Castro "punta ad ampie maggioranze per poter mantenere ferma la
posizione del Parlamento europeo al momento dei negoziati (il
cosiddetto trilogo) con il Consiglio e la Commissione Ue". I 200
emendamenti che verranno votati questa settimana "hanno già
sulla carta il sostegno di tutti i gruppi politici della
commissione agricoltura e sviluppo rurale e salvo qualche franco
tiratore - spiega De Castro - mi aspetto larghe maggioranze su
tutti". Non tutto sarà facile. Ci sono nodi più difficile da
sciogliere in quanto - dice il presidente della Commagri -
"abbiamo lanciato il cuore oltre l'ostacolo e in più di un caso
siamo andati oltre alle stesse norme antitrust europee". Alcuni
esempi: "l'estensione della programmazione produttiva a tutte le
denominazione d'origine (Dop) e a tutti i settori. Ma anche la
gestione post quote latte, in modo da permettere agli Stati
membri di fornire degli incentivi a coloro che rispettano un
quantitativo determinato evitando con la fine del regime un
aumento elevato della produzione e la conseguente caduta prezzi. Non ultimo, strumenti di aggregazione per tutte le filiere come
l'ortofrutta".    Il presidente della commissione agricoltura del Parlamento
europeo invece, "non si attende colpi di scena" in occasione del
voto sulla riforma della Pac, sia sugli aiuti diretti (30%) ai
produttori relativi alle misure agro-ambientali ed ecologiche,
sia per quanto riguarda gli interventi sullo sviluppo rurale. E
proprio sul modo di applicare gli aiuti 'verdi' - dice De Castro
- "il Parlamento sarà fermissimo, e il commissario
all'agricoltura Dacian Ciolos ci dovrà aiutare ad applicare le
nostre proposte insieme al Consiglio Ue, altrimenti sarà
difficile avere una riforma della Pac approvata". Sul fronte dei
fondi per lo sviluppo rurale invece, la commissione agricoltura
del Parlamento ha previsto "di introdurre un meccanismo di
assicurazioni per l'agricoltore e un'interessante ipotesi sui
fondi mutualistici anche per i paesi come l'Italia che hanno unA
organizzazione regionale". Il Parlamento punta ad un accordo
politico sulla riforma sotto presidenza irlandese dell'Ue. Tuttavia, De Castro - pur non escludendo nulla - "ritiene che
entro giugno sia alla portata un accordo tra Parlamento e
Consiglio Ue sugli aiuti diretti ai produttori. Appare più
difficile un accordo sullo sviluppo rurale, la gestione dei
mercato, il finanziamento della Pac". Su un solo punto la
commissione agricoltura non raggiunto un compromesso e si
voteranno i singoli emendamenti: riguarda la fissazione di un
tetto o l'introduzione di tagli graduali, agli aiuti più elevati
che l'Ue versa ai produttori europei. (ANSA).
