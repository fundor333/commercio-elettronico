#titolo Gay: Corte Strasburgo, si' adozione figlio partner - Altre news - ANSA Europa
     (ANSA) - STRASBURGO, 19 FEB - Nelle coppie omosessuali i
partner devono avere il diritto ad adottare i figli dei
compagni, cosi come avviene per le coppie eterosessuali non
sposate. Lo ha stabilito la Corte europea dei diritti umani in
una sentenza emessa su un ricorso presentato da una coppia di
donne austriache e dal figlio di una di loro. 
La sentenza, definitiva perche' emessa dalla Grande Camera della
Corte di Strasburgo, riguarda l'Austria, ma i principi valgono
per tutti gli altri 46 Stati membri del Consiglio d'Europa.    Nella sentenza la Corte afferma che l'Austria ha violato i
diritti dei ricorrenti perche' li ha discriminati sulla base
dell'orientamento sessuale dei partner, visto che in Austria
l'adozione dei figli dei compagni e' possibile per le coppie
eterosessuali non sposate. Il caso in questione e' nato da un
paradosso: la concessione dell'adozione alla partner avrebbe
fatto perdere i diritti alla madre naturale, sua compagna.    I giudici di Strasburgo hanno affermato che il governo
austriaco non e' riuscito a dimostrare che la differenza di
trattamento tra coppie gay ed eterosessuali e' necessaria per
proteggere la famiglia o gli interessi dei minori. Tuttavia la
Corte ha nel contempo sottolineato che gli Stati non sono tenuti
a riconoscere il diritto all'adozione dei figli dei partner alle
coppie non sposate.    Il caso su cui la Corte ha stabilito la violazione
dell'articolo 14 e 8 della convenzione europea dei diritti
umani, che sanciscono la non discriminazione e il diritto al
rispetto della vita familiare, riguarda due donne che vivono da
anni in una relazione stabile e il figlio che una di esse ha
avuto da un uomo con cui non era sposata. Nel 2005 le donne
hanno concluso un accordo di adozione per creare un legame
legale tra il minore e la compagna della madre. Ma quando si
sono rivolte al tribunale per far riconoscere l'accordo, questo
ha opposto un rifiuto. In base l'articolo 182.2 del codice
civile austriaco la persona che adotta ''rimpiazza'' il genitore
naturale dello stesso sesso, interrompendo quindi il legame con
quel genitore. Nel caso in questione quindi l'adozione non
avrebbe creato un nuovo legame o rimpiazzato quello con il
padre, ma avrebbe reciso quello con la madre naturale del
bambino. (ANSA).
