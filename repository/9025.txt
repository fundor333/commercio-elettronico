#titolo Razzismo, inchiesta sull'Inter - Calcio
PARIGI - Una procedura disciplinare è stata aperta dalla Uefa contro l'Inter per il comportamento razzista dei suoi tifosi durante la gara contro il Tottenham a Milano. Il caso sarà esaminato il prossimo 19 aprile. Il tecnico degli Spurs André Villas Boas aveva chiesto l'intervento dell'Uefa per i cori su Emmanuel Adebayor. 
 Il tecnico portoghese del Tottenham dopo la partita, valida come ritorno degli ottavi di Europa League, aveva segnalato che Adebayor era stato bersagliato da cori e canti razzisti da parte dei tifosi interisti. "I canti erano molto facili da sentire - aveva detto Villas Boas - E' difficile per l'Inter, e non è la prima volta". L'attaccante togolese al Meazza aveva segnato il gol del Tottenham, nel 4-1 definitivo ai supplementari, fondamentale per la qualificazione del club inglese dopo il 3-0 dell'andata. Il 19 aprile, quando il caso verrà esaminato dall'Uefa, l'Inter sarà soggetta a possibili sanzioni anche per motivi organizzativi e lancio di oggetti in campo.  
