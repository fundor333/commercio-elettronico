#titolo Addio vecchia carta, calendario Lavazza 2013 eâ€™ social - Speciali - Terra&Gusto
  Addio 'vecchia' carta, il calendario 2013 e' social. Niente pagine da sfogliare, niente foto, ma un video collage realizzato con i contributi postati sul web da giovani artisti e semplici internauti. Lavazza fa un passo nel futuro e con 'Opera Viva' celebra il nuovo anno esplorando i linguaggi dell'arte e della creativita' digitale. Un laboratorio virtuale firmato dal celebre italo-canadese Marco Brambilla, che inaugura un modo inedito di pensare il calendario.    Dopo vent'anni di immagini d'autore - da Helmut Newton a David LaChapelle, da Elliot Erwitt a Annie Leibovitz, Ellen von Unwerth e Marino Parisotto - il caffe' italiano famoso nel mondo volta pagina. ''Il nostro calendario - spiega Francesca Lavazza, direttore corporate image Lavazza - ha sempre seguito l'evoluzione dei linguaggi artistici fino ad arrivare ad oggi, momento storico in cui la tecnologia digitale si e' fusa nell'arte''.    L'azienda inaugura cosi' ''una nuova epoca della sua tradizione artistica - aggiunge - che ancora una volta vede i calendari come una naturale evoluzione ed espressione dell'arte contemporanea''.    Online dal primo gennaio, sul sito operaviva.lavazza.com, il calendario racconta una giornata divisa in 12 parti: ogni sezione corrisponde a un mese dell'anno e ogni mese a un arco temporale di 2 ore della giornata. Ogni secondo-ora-momento e' scandito da emozioni-azioni, in un collage di 12 frammenti di forte impatto. Neon, Dream, Dark, Awake, Twilight, Work, Sun, rush Hour, Home, Food e Play, vere e proprie schegge di emozioni trasversali al ciclo della vita contemporanea.    ''Una giusta commistione tra stile e sostanza - spiega Marco Brambilla, autore di video opere esposte in alcuni fra i maggiori musei del mondo -. Rappresentare il tempo come se fosse basato sul flusso di stati d'animo, piu' che su cicli lunari o solari, e' stata una sfida ambiziosa e coinvolgente''.    Non poteva mancare una sezione, la tredicesima, dedicata all'espresso Lavazza, da sempre celebrato nei calendari dell'azienda come centro emotivo di ogni giornata ideale. Un'omaggio alla bevanda che scandisce il tempo attraverso precisi riti, sociali o privati.  
