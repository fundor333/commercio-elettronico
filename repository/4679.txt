#titolo Passera 'twitta' la sua agenda, ora ci sono anche io - Politica
Anche il ministro dello Sviluppo economico, Corrado Passera, è sbarcato su Twitter. Con un profilo dal titolo "Italia start up", che ricorda il provvedimento uscito dal suo ministero al quale forse tiene di più, il ministro si presenta dicendo di sé: "Papà di Sofia, Luigi, Luce e Giovanni. Marito di Giovanna. Amante dell'Italia. Ministro della Repubblica". Il primo cinquettio è solo un saluto: "Da oggi ci sono anche io per ascoltare e dire la mia. Ringrazio i miei primi follower". 
 Poi avvia il dialogo con chi gli scrive. "Benvenuto ministro, l'Italia ha bisogno di lei, continui con il suo impegno civico e politico. Buon lavoro" gli scrive Filippo T. a cui il ministro risponde ringraziando: "Io ci provo". Poi la richiesta di commenti sulla sua intervista sul Corriere della Sera. "Che ne pensate?" e "Ne discutiamo?" chiede il Ministro il calce al tweet in cui cita il titolo del quotidiano: "Lista Monti, occasione persa. Serviva un programma più coraggioso" e include le conversazioni all'hashtag #agendaperlitalia. Uno dei primi a rispondere è Luca T.: "penso che lei abbia ragione e che potrebbe più facilmente trovare un punto d'incontro con Giannino e Fermaredeclino". "L'iniziativa di Giannino e Fermaredeclino non possono non far parte del cambiamento che vogliamo" è quindi la replica del Ministro. 
 Poi il dialogo con i 'followers' scende più nel dettaglio. C'é il tema della cultura, "motore di sviluppo, un capitolo di agendaperlitalia. Oggi trascurata - spiega- con la scusa dell'emergenza"; c'é il nodo Alitalia-Air France, la cancellazione del beautycontest sulle frequenze, la patrimoniale che non va introdotta perché, di fatto, " è stata introdotta, si chiama IMU e basta". Poi ancora sul fisco un'altra "questione importante: mai più tasse retroattive, un principio che andrebbe sancito in Costituzione" scrive il Ministro. Infine i tagli alla spesa pubblica per i quali, ammette Passera, "Nel breve spesso non c'è scelta. Con maggioranze ampie e più tempo, si dovrà fare molto di più".  
