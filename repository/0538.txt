#titolo Nautica: Big Blu, tutte le novità della 7ma edizione - Nautica e Sport - Mare
  (ANSA) - GENOVA, 14 FEB - Nonostante il vento gelido della crisi continui a infliggere il segno meno a tutto il comparto nautico, "il mondo blu" resiste e si da' appuntamento alla Fiera di Roma, dal 20 al 24 febbraio, per la nuova edizione di  Big Blu ,  Salone Internazionale della Nautica e del Mare . 
   Giunto alla settima edizione, Big Blu - presentato oggi a Roma - ha conquistato nel tempo il proprio spazio nel panorama dei saloni nautici per l'innovazione della formula espositiva, che spazia dalla cantieristica all'enogastronomia, dall'abbigliamento nautico e alle attrezzature per il turismo, dalla fotografia subacquea e alla tecnologia di ultima generazione. 
Confermate le aree tematiche  World Fishing ,  Outdoors Experience  e l'isola culturale  Pelagos Sea Heritage Exhibition , mentre le novità del 2013 riguardano l'inaugurazione di " SubinItaly ", 1° Salone della subacquea con proposte di viaggi, corsi, seminari e una vasca prove per il primo approccio a questo sport; la " Fun Zone ", uno spazio dedicato alle attività sportive e all'interattività in ambiente acquatico e marino, sviluppato in collaborazione con Federvela e Dipartimento Sport di Roma Capitale.     Altra novità di quest'anno sarà " Your Business on the beach ", spazio dedicato al settore turistico balneare e dell'open air e punto di incontro tra i professionisti delle strutture turistiche sul mare e i migliori produttori del settore turistico balneare. 
    "Uno dei più importanti obiettivi di Big Blu -  ha detto il presidente della Fiera di Roma, Mauro Mannocchi, durante la conferenza stampa di presentazione - è quello di contribuire a creare una cultura del mare come risorsa imprescindibile per il rilancio di tutta l'economia italiana.     Per Vincenzo Zottola, presidente della Camera di Commercio di Latina e ideatore dello Yacht Med Festival di Gaeta, il sistema camerale del Lazio ha dimostrato di poter fare molto per le imprese nautiche del territorio, che attraverso la formula del consorzio possono continuare a partecipare a manifestazioni importanti come il Big Blu, per promuovere i loro prodotti e servizi.(ANSA).  
