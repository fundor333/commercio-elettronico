#titolo Caporedatore Charlie Hebdo, 'non dovevamo parlare?' - Mondo
  ' Chi ci accusa di opportunismo dimentica che abbiamo fatto solo il nostro lavoro: commentare l’attualità'. Così  Gerard Biard, caporedattore del settimanale francese Charlie Hebdo, ospite a 24Mattino su Radio 24   sulle polemiche seguite alla pubblicazione delle vignette satiriche su  Maometto che hanno provocato manifestazioni di protesta e la chiusura di  ambasciate e scuole francesi in 20 paesi islamici. 
 'Dopo quello che  era successo per il film, imbecille, «Innocence of Muslims » circolato  sul web – ha spiegato Gerard Biard- e con l’assalto all’Ambasciata  americana in Libia, cosa dovevamo fare. Parlare d’altro?'. 
 
Sugli attacchi alla redazione del giornale subiti in passato per  iniziative analoghe, il caporedattore di Charlie Hebdo, ha dichiarato: 'Tutti noi siamo consapevoli di vivere sotto ricatto di persone che ci  minacciano e fanno attentati. Stiamo zitti o denunciamo senza piegarci  alla violenza?'. Riprendendo, poi, un concetto espresso dal ministro  dell’Istruzione francese Vincent Peillon ha aggiunto: 'La libertà  d’espressione è una cosa che non si può mettere in discussione,  l’autocensura è l’inizio del totalitarismo'. 
 'In Francia- ha concluso  Biard- il cittadino non si identifica con la religione e i capi  religiosi che sostengono il contrario mentono. La maggioranza dei  musulmani francesi ci appoggia ma in molti hanno paura di esprimersi  vedendo le reazioni di violenza che si innescano'. 
    
