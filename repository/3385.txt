#titolo A Palermo le nuove sfide del sistema agro alimentare - Regioni - Terra&Gusto
  PALERMO - Al via Martedi 5 marzo 2013, presso l'Università degli Studi di Palermo, Facoltà di Agraria, il quarto Ciclo di seminari “Le nuove sfide del sistema agro alimentare”. Si tratta di un articolato programma di seminari in tema di know how del settore agroalimentare promosso dal Dipartimento Demetra dell'Università degli Studi di Palermo in stretta collaborazione con l'Assessorato alle Risorse Agricole e Alimentari. All'incontro parteciperanno l'Assessore alle Risorse Agricole e Alimentari, Dario Cartabellotta, l'Ordinario di Economia e Politica Agraria, Salvatore Tudisca, il fondatore della nota catena alimentare Eataly, Oscar Farinetti, il fondatore del movimento slow food, Carlo Petrini. Il Ciclo di seminari, rivolto a studenti universitari e operatori del settore agroalimentare, supportato dalla competenza tecnica e scientifica di docenti universitari, imprenditori ed operatori del settore agroalimentare, dirigenti dell'Assessorato alle Risorse Agricole e Alimentari, eurodeputati e componenti della Commissione Agricoltura e Sviluppo Rurale al Parlamento Europeo, si pone come obiettivo l'adeguamento della qualità dell'offerta formativa alle molteplici esigenze attuali della domanda di conoscenze nel contesto europeo, sintetizzabile nella necessità di apportare innovazioni sostanziali nelle modalità e nei contenuti della didattica.  
