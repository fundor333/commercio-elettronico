#titolo Crociere: a Cagliari in aumento arrivi e compagnie nel 2013 - Porti e Logistica - Mare
  (ANSA) - CAGLIARI, 18 MAR - La riduzione di attracchi a Cagliari da parte della compagnia Costa nel 2014 non affossera' il piano crociere del porto di Cagliari. Lo assicura il presidente dell'Autorita' portuale Piergiorgio Massidda. 
''Certo, ci dispiace - ha spiegato questa mattina in una conferenza stampa - e faremo il possibile perche' cambino idea. 
Vuol dire che il 2014 non sara' strepitoso, ma comunque si manterra' su ottimi livelli. Questo perche', per le naturali evoluzioni del mercato, quando una compagnia lascia un varco aperto, se ne presentano tante altre. Giusto ricordare che Costa ha deciso di tagliare gli approdi non solo a Cagliari ma in tanti porti del Mediterraneo. E che comunque noi gia' da quest'anno stiamo puntando su imbarcazioni magari piu' piccole, ma di una fascia che puo' partire, riguardo il costo della crociera, da 2000 euro: si tratta dei turisti che spendono di piu'. Importante anche il tempo di permanenza: avremo navi che si trattengono nove ore o anche due giorni''. 
Per il 2013 si prevede gia' un aumento di arrivi e compagnie coinvolte rispetto allo scorso anno: gli approdi saranno 98 contro i 72 del 2012. Mentre le compagnie che hanno scelto Cagliari sono venti, due in piu' dello scorso anno. La stessa Costa sara' presente a Cagliari 23 volte, seguita dalla Iberos, a quota sedici, ma ha gia' prenotato venticinque approdi per il 2014. (ANSA).  
