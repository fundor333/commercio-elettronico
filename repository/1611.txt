#titolo Agnelli, 'simbolo' Italia nel mondo - Speciali
TORINO - Dieci anni sono passati dalla morte di Giovanni Agnelli ma nessuno è finora riuscito a colmare il vuoto che ha lasciato. La nostalgia per quell'imprenditore ammirato in tutto il mondo, ambasciatore dell'Italia e signore di stile inimitabile, era palpabile nel Duomo torinese e nella Sala Rossa del Municipio gremiti di autorità. Ma anche nelle tanti frasi di ricordo che sono state trasmesse o pubblicate. Torino gli ha dedicato due cerimonie, una religiosa l'altra civile, vissute con la stessa intensità dai partecipanti. Quando sono arrivati i nipoti John e Lapo Elkann e la vedova Marella il silenzio rispettoso davanti alla cattedrale torinese, dove si erano assiepate centinaia di persone, era lo stesso di dieci anni fa, quando la città commossa salutò per l'ultima volta l'Avvocato. In tanti sono venuti a ricordarlo con i familiari: manager e capitani d'industria, ministri, politici, campioni dello sport. 
 Papa Benedetto XVI, nel messaggio affidato al cardinale Tarcisio Bertone e inviato all'arcivescovo di Torino, mons. Cesare Nosiglia, ha ricordato la sua preghiera per "una personalità che, per oltre mezzo secolo, si impose all'attenzione nazionale ed internazionale per le sue notevoli qualità di imprenditore". Un modello "per il forte senso delle istituzioni e degli equilibri democratici" ha sottolineato il presidente della Repubblica Giorgio Napolitano, ricordando come l'Avvocato "mostrò di intendere pienamente nel suo significato e nel suo valore" la nomina di senatore a vita. "Continua a mancarmi moltissimo - ha scritto sul sito della Ferrari il presidente Luca di Montezemolo - dall'Avvocato Agnelli ho imparato ad amare il nostro Paese e, contemporaneamente, a guardare oltre i suoi confini, valorizzandolo nel mondo". Torino "era il suo porto sicuro", ha detto il sindaco Piero Fassino, ribadendo la gratitudine della Città per il suo più celebre capitano d'industria ("tutti ne eravamo attratti e subivamo l'influenza". Una personalità "molto importante per la città e per il Piemonte", ha aggiunto il governatore Roberto Cota. L'Avvocato era un "brillante e convinto ambasciatore di Torino nel mondo", ha rimarcato John Elkann, che ha raccolto l'eredità del nonno alla guida della Fiat. 
 "Credeva importante - ha aggiunto - tenere agganciata l'Italia e l'Europa e pensava che Torino, ricca di valori civili e di idee innovative, fosse il luogo ideale per favorire questo percorso". E oggi, in una crisi di cui non si vede ancora la fine, le idee dell'Avvocato sarebbero state utili a trovare soluzioni, ha osservato il ministro dell'Istruzione Francesco Profumo: "Lui - ha detto - non si è mai spaventato. Ed è quello di cui avremmo bisogno in questo momento". Anche Berlusconi si è unito ai ricordi, smentendo che l'Avvocato lo avesse definito "sfacciato": "Ho un ricordo simpatico - ha detto il leader del Pdl -, siamo stati amici, c'era una cordialità vera". L'Avvocato ha lasciato tracce indelebili, "che percepisco con chiarezza - ha sottolineato mons.Nosiglia nell'omelia - tracce del suo lavoro e del suo stile che ha impresso alla sua azienda ed alla stessa città di Torino".  
