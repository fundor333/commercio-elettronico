#titolo Guida contromano? Segnale acustico ti avverte dell'errore - Norme e Sicurezza - Motori
  ROMA - Un sistema di assistenza in grado di rilevare ed evitare il pericolo dei cosiddetti 'wrong-way drivers', ovvero i guidatori contromano. E' quanto messo a punto dalla Mercedes che attraverso questo nuovo sistema per il rilevamento della segnaletica stradale riesce a riconosce le indicazioni di divieto di accesso ed avverte il guidatore con segnali ottici ed acustici se, per errore, viene imboccata una corsia di marcia in senso opposto a quello previsto. Il nuovo dispositivo sara' adottato gia' nell'anno in corso sui nuovi modelli Mercedes-Benz Classe S e Classe E. 
Negli ultimi tre mesi, - precisa una nota - oltre 25 persone sono morte con la sola colpa di essersi trovate a percorrere autostrade o superstrade a quattro corsie nello stesso momento in cui uno sprovveduto guidatore procedeva contromano. I dati complessivi sono tuttavia ancora piu' preoccupanti. I casi di guida contromano, infatti, salgono agli onori della cronaca solo quando si verificano incidenti gravi: il numero dei guidatori contromano risulta, di fatto, decisamente superiore. 
Il Ministero Federale dei Trasporti ha stimato che ogni anno circa 1.700 veicoli vengono segnalati mentre percorrono le strade della Germania in senso opposto a quello previsto. L'ADAC parla addirittura di 2.800 guidatori contromano ogni anno, vale a dire piu' di sette ogni giorno. La maggior parte di loro se la cava con tanto spavento e molta fortuna, ma il pericolo da loro rappresentato giorno dopo giorno sulle autostrade e' effettivamente molto elevato. 
Per evitare che ogni guidatore diventi un potenziale pericolo per gli altri utenti della strada, imboccando contromano una corsia per distrazione, avventatezza, confusione causata dal traffico intenso o gestione complessa del traffico, la casa della Stella ha sviluppato il sistema che e' anche anche in grado di avvertire in caso di infrazione dei divieti di accesso in relazione al senso di marcia. Questa funzione rende il sistema uno strumento utilissimo, che puo' soprattutto impedire di imboccare autostrade contromano. 
La peculiarita' tecnica di questo sistema e' rappresentata da una telecamera posta all'interno del parabrezza, in grado di identificare a livello ottico i segnali di divieto e di trasferire le relative informazioni al computer dell'elettronica di bordo. Se viene rilevato che il veicolo percorre una rampa di accesso autostradale in presenza di segnale di divieto d'accesso, il sistema avvisa il guidatore. In tal caso, per segnalare il pericolo, vengono emessi tre avvertimenti acustici e sul display viene visualizzato un simbolo rosso di divieto di accesso. Per accrescere ulteriormente la sicurezza del sistema, l'elettronica Mercedes-Benz confronta i dati della telecamera con i dati del sistema di navigazione.  
