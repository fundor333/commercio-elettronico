#titolo A Roma i 'nudi di moda' di Newton - Cultura - In Viaggio
  (di Daniela Giammusso) 
La linea sinuosa della schiena, con lo sguardo fisso in camera. Nuda, vestita solo della sua bellezza, tra l'opulenza di un arredamento d'alto antiquariato. E' il 1973 ed Helmut Newton (1920-2004) scatta il suo primo nudo d'autore. Lei e' Charlotte Rampling, grande e anticonformista attrice inglese. Ed e' ancora lei, oggi, ad aprire idealmente 'Helmut Newton - White Women, Sleepless Nights, Big Nudes', personale dedicata al piu' celebre ed emblematico fotografo di moda del XX secolo, che dopo il  Museum of Fine Arts di Houston  e il  Museum fuer Fotografie  di Berlino approda a Palazzo delle Esposizioni di Roma fino al 21 luglio, unica tappa italiana di una lunga tournee internazionale. In tutto quasi 200 scatti, che la vedova del fotografo, June, ha personalmente scelto e seguito nella ristampa dai primi tre volumi monografici pubblicati dal maestro alla fine degli anni Settanta, cui la mostra 'ruba' il titolo: il leggendario ' White Women ' del 1976, premiato con il Kodak Photobook Award; ' Sleepless Nights ' del 1978, che raccoglie tutti i servizi realizzati, soprattutto, per Vogue; e ' Big Nudes ' del 1981, i cui scatti (in realta' ispirati ai manifesti della polizia tedesca per ricercare gli appartenenti alla Raf) hanno fatto il giro dei musei di tutto il mondo.  
''La mostra rispecchia l'anima dei tre volumi e insieme racconta l'evoluzione della fotografia di moda - spiega il curatore Matthias Harder - Newton porto' la moda e la nudita' all'interno e all'esterno degli studi, ma i suoi scatti pongono anche la donna sul piedistallo della consapevolezza di se stessa come mai prima di allora. Scorrendo le fotografie si puo' seguire la trasformazione della donna dagli anni Sessanta agli Ottanta e oltre: un'emancipazione che la libera dai vestiti e la pone anche in altri ambiti, al tempo impensati''. Per Newton, infatti, spesso la moda era solo un pretesto per realizzare qualcosa di diverso.  
Ecco allora le grandi top, ma anche Paloma Picasso o Loulou de La Falaise, storica musa di Yves Saint Laurent, incarnare insieme il femminile e il maschile, interpretare storie d'omicidi o sfoggiare altezzose busti ortopedici in scatti che fecero scandalo. E poi ancora, spogliarsi all'ombra della Tour Eiffel o interagire, a volte amare, manichini, in un continuo gioco di rimandi tra eros e thanatos. Ma Newton da osservatori ci trasforma in voyeur anche nei tanti provocatori autoscatti o nell'insolito Andy Warhol in posa come una scultura francese, quasi fosse sul letto di morte. La mostra, come i libri, riporta poi contrasti e accostamenti che il fotografo negli anni creo' per se' e che inevitabilmente invece le riviste o le campagne pubblicitarie non potevano completare. 
Come la top Patti Haven nuda accostata alla Vergine Maria di Poggibonsi. O Veruschka, di strabiliante bellezza in uno scatto intimo in una casa sulla spiaggia, davanti alla sfrontatezza di una donna nuda, seppur in pelliccia, per Avenue George V. ''Uno scatto 'proibito' per legge, che mai usci' sui giornali - conclude Harder - Molte foto di Newton continuano a essere pubblicate in tutto il mondo, ma alcune, allora come oggi, pochi redattori avrebbero il coraggio di 'passarle'''.  
