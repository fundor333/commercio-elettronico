#titolo Crociere: settimo approdo a Cagliari per Costa Pacifica - Crociere e Traghetti - Mare
  (ANSA) - CAGLIARI, 20 FEB - Nuovo approdo della nave da crociera Costa Pacifica a Cagliari con tremiladuecento turisti a bordo e oltre mille persone di equipaggio. E' la settima volta da quando e' iniziato il nuovo anno. E oggi c'e' stato, nella stanza del sindaco Massimo Zedda, lo scambio di crest - doni che rappresentano gli stemmi della compagnia e delle istituzioni - con il Comune di Cagliari e l'Autorita' portuale. Un piccolo evento: di solito lo scambio avviene a bordo della nave, ma eccezionalmente questa volta la cerimonia e' stata celebrata a terra. 
Hanno partecipato, tra gli altri, insieme al sindaco e al presidente dell'Authority Piergiorgio Massidda, l'assessore comunale allo Sviluppo Economico e Turistico Barbara Argiolas, il comandante della Costa Pacifica Paolo Benini, il direttore di macchina Giovanni Bertolino e l'Hotel Director della Costa Pacifica Clementina Palumbo. All'incontro c'era anche Antonio di Monte, amministratore delegato della Cagliari Cruise Port srl, la societa' che gestisce lo spazio crociere del molo Rinascita. 
Costa Pacifica ormai e' un habitue' del porto di Cagliari: previste altre sette tappe nel capoluogo a partire da mercoledi' prossimo sino ad aprile. Un'altra nave della compagnia genovese, la Voyager, sara' in citta' a marzo poi altri nove approdi nei mesi successivi. (ANSA).  
