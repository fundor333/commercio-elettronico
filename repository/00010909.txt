#titolo Carne cavallo: Cia, paura a tavola mette a rischio consumi - Alimentazione - Salute e Benessere
     (ANSA) - ROMA, 27 FEB - La paura a tavola incide pesantemente
sui consumi, perche' di fronte ad un allarme alimentare il 45%
degli italiani ammette di evitare per un certo periodo
l'acquisto del cibo 'nel mirino'. Lo afferma la Cia,
Confederazione italiana agricoltori, precisando che bisogna
evitare che la truffa della carne equina si trasformi in una
psicosi alimentare generalizzata, con conseguenze disastrose per
gli allevatori e l'intero sistema agroalimentare.    Per scongiurare contraccolpi pesanti sul mercato nel segmento
carni, surgelati e piatti pronti, secondo la Cia, occorre agire
in fretta non solo con sanzioni piu' severe e controlli piu'
capillari, ma garantendo a livello comunitario la completa
tracciabilita' alimentare, attraverso l'estensione
dell'etichettatura obbligatoria d'origine a tutti gli alimenti e
alla materia. Secondo la confederazione, e' ancora presto per
capire quanto la vicenda stia incidendo sui volumi di vendita
dei prodotti confezionati a base di carne bovina, ma e' gia' in
atto un 'effetto fuga' indipendentemente dalla pericolosita' del
fenomeno; e questo soprattutto in Italia, dove la garanzia di
sicurezza alimentare e' il criterio al primo posto nelle scelte
di acquisto per 8 cittadini su 10.  (ANSA).
