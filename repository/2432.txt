#titolo Fondi Ue a grandi comuni per riqualifica aree degradate - Ambiente ed energia - ANSA Europa
  STRASBURGO - Almeno il 5% del budget delle politiche europee di coesione, 1,5 miliardi per l'Italia, dovra' poter essere utilizzato direttamente dai grandi comuni o dalle aree metropolitane per la  riqualificazione delle aree urbane . E' uno dei punti principali di un rapporto preparato dall'eurodeputato Pd Andrea Cozzolino ed approvato oggi a stragrande maggioranza dalla plenaria a Strasburgo (473 si', 46 no, 12 astenuti) come raccomandazione alla Commissione per il budget pluriennale 2014-2020 della Ue.  
   
 ''Oggi al Parlamento europeo e' stato compiuto un altro importante passo in avanti affinche' i programmi di riqualificazione e rigenerazione urbana diventino una delle priorita' del prossimo ciclo di  politica di coesione '' ha detto il parlamentare campano, vice-capogruppo Pd.  
   
 ''Il voto a larga maggioranza - ha aggiunto - costituisce una  spinta politica enorme , di cui la Commissione non potra' non tener conto quando si arrivera' all'approvazione definitiva del programma di attuazione dei fondi strutturali del ciclo 2014-2020''. La riqualificazione delle aree piu' degradate dovrebbe avere come obiettivo, ha spiegato  Cozzolino , ''rivalutare il patrimonio edilizio e renderlo piu' ecosostenibile e dar vita ad iniziative legate al social housing e all'edilizia popolare. Il tutto dovra' avvenire dentro vincoli urbanistici precisi, senza consumare piu' nemmeno un metro quadro di suolo agricolo''. 
   
    
