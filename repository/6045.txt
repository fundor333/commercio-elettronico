#titolo Scamarcio 'editore per un mese' Cubovision - Spettacolo
ROMA - Riccardo Scamarcio, 'Editore per un mese' di Cubovision. Dopo Paolo Virzì, sarà ora il popolare attore pugliese a scegliere e raccontare alcuni dei titoli presenti nel canale cinema della tv on demand di Telecom Italia. Tra questi The Wrestler, Il cattivo tenente, La classe operaia va in paradiso, Il conformista, Chinatown, Il medico della mutua. "Ogni occasione è valida per promuovere il buon cinema.  
 L'iniziativa 'Editore per un mese' di Cubovision va in questa direzione e ho dato il mio contributo con grande piacere - spiega Scamarcio -. Spero di incuriosire qualche spettatore consigliando le opere del bravissimo regista danese Nicolas Winding Refn (fra i suoi film più noti Drive, Bronson, Pusher) e stimolando i più giovani a rivedere il magnifico La classe operaia va in paradiso di Elio Petri, con un Gian Maria Volonté, geniale e credibilissimo, interprete dell'alienazione, e poi della pazzia dell'operaio Ludovico Massa". E ancora, continua, "per sorridere e continuare a sdegnarsi della peggiore Italietta, ho scelto l'irresistibile Albertone nazionale de Il medico della mutua. Mi è piaciuto, poi, ricordare capolavori come Il conformista e Chinatown o altri ottimi film che per la bravura degli attori mi hanno lasciato qualcosa. Il grande cinema è un patrimonio da valorizzare - conclude Scamarcio - meglio se attraverso piattaforme come Cubovision di Telecom Italia che permettono una fruibilità su ogni tipologia di device connesso a internet fra cui, oltre alle tv, gli smartphones, i tablet, le consolle giochi, ecc., tutti modi per arrivare più facilmente ai giovani".  
