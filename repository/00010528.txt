#titolo Porti: Ap Levante, approfondimento fondali verso definizione - Porti e Logistica - Mare
  (ANSA) - BARI, 29 GEN - La progettazione dell'approfondimento dei fondali nei porti di Bari, Barletta e Monopoli e' in un avanzatissimo stato di definizione. Per realizzare questi interventi - spiega l'Autorita' portuale del Levante in una nota - e' stata svolta un'attività di studio dei fondali e delle caratteristiche dei sedimenti presenti, con la collaborazione dell'Ispra, di Arpa Puglia e delle Università baresi che ha consentito di individuare modalita' di intervento rispettose delle normative ambientali. 
In particolare il porto di Bari, a fronte di una crescente richiesta di approdi per traffico merci, manifesta criticita' legate a banchine nella darsena di levante con fondali inadeguati e un'area di evoluzione prossima all'imboccatura che non garantisce alle grandi navi da crociera che presto solcheranno l'Adriatico gli spazi necessari per svolgere in sicurezza le manovre. Il porto di Barletta presenta particolari criticita' all'imboccatura dovute ad un fenomeno di insabbiamento determinatosi negli ultimi anni. Questo comporta difficolta' nelle manovre di accesso al bacino portuale, in particolar modo in condizioni meteomarine sfavorevoli. Il Porto di Monopoli presenta particolari criticità all'imboccatura dovute alla presenza di uno strato superficiale di roccia di natura calcarea, per cui il canale di accesso, con disponibilità di fondali di almeno 8 m, attualmente e' largo solo 55 m. Questo comporta difficoltà nelle manovre di accesso al bacino portuale, in particolar modo in condizioni meteomarine sfavorevoli. Le banchine del Molo di Tramontana, dove si svolge il traffico commerciale, non hanno tutte profondita' operative adeguate. 
(ANSA)  
