#titolo Editoria: nuovo numero Blue, focus su mare e crociere - Libri - Mare
  (ANSA) - GENOVA, 19 MAG - La Liguria, gia' leader nel Mediterraneo per il traffico crocieristico, punta con investimenti infrastrutturali a Genova e a Savona a tagliare presto il traguardo dei 2 milioni e mezzo di passeggeri. Blue, la rivista bilingue della Sagep (in italiano e in inglese), nel numero di maggio-giugno, in edicola in questi giorni, analizza tutti gli aspetti del business destinato a crescere nei prossimi anni. E propone servizi sulla grande arte custodita a bordo dei transatlantici e sui primati di Fincantieri che nel 1998 ha varato la nave passeggeri piu' grande del mondo e si appresta ora a far scendere in mare ''Favolosa'', la nuova ammiraglia della flotta Costa. 
Blue indica inoltre tutta una serie di itinerari gastronomici, per il tempo libero e lo sport: dal canyon della Valgargassa, dove volano aquile e farfalle, all'altipiano delle Manie, a Finale, dove si puo' praticare free climbing, alla tonnara di Camogli alla quale, unica in Italia, si puo' assistere immergendosi. 
Ci sono poi servizi sulla Festa della marineria di Spezia e sul Festival Artemarescienza di Santa Margherita Ligure. E infine interviste a Folco Quilici, che parla del mare come un libro di storia da sfogliare, a Andrea De Carlo e la sua Liguria ''terra dei sensi'', e a Emilia Marasco con il suo ultimo libro 'Famiglia: femminile, plurale'.(ANSA).  
