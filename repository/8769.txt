#titolo Pino Rauti - Protagonisti
di Alessandra Chini 
 E' scomparso a Roma a 86 anni Pino Rauti, una tra le figure chiave della destra italiana. Volontario della Rsi, partecipo' giovanissimo alla fondazione dell'Msi. Nel partito fu animatore della destra sociale di ispirazione anti-capitalista e terzomondista, tanto da guadagnarsi soprannomi come il 'fascista di sinistra'. 
 ''Attraverso le sue intuizioni culturali - dice il sindaco di Roma e suo genero, Gianni Alemanno - abbiamo imparato a prendere le distanze da un modo reazionario e forcaiolo di concepire la destra. Abbiamo imparato a conoscere la cultura comunitaria, a comprendere il profondo rapporto tra valori nazionali e valori popolari, a leggere da destra l'ambientalismo, l'economia sociale di mercato e l'Unione europea''. La linea di Rauti era in contrasto con quella della maggioranza di Giorgio Almirante. A lui, pero', nel giorno della scomparsa va il tributo della vedova del leader dell'Msi. 
 ''E' stato uno dei grandi della destra'', dice Donna Assunta Almirante.      Nel 1954 dette vita a Ordine Nuovo: organizzazione il cui nome venne usato per rivendicare numerosi attentati negli anni '60 e '70, ai quali si dichiaro' sempre estraneo. Nel '72 in piena campagna elettorale che lo porto' sullo scranno di Montecitorio nelle file dell'Msi, venne raggiunto da un mandato di cattura per gli attentati ai treni dell'8 e del 9 agosto 1969. Incriminazione poi estesa per la strage di Piazza Fontana. Rauti, sempre assolto, fu inquisito successivamente anche per l'attentato di piazza della Loggia a Brescia.     Laureato in legge e giornalista (lavoro' al 'Tempo'), esercito' una notevole influenza sul movimento giovanile del partito. 
 ''Ha dato una svolta - dice Ignazio La Russa - al rapporto tra i giovani di destra e la societa'''.     Nel 1987 nella 'gara' per la segretaria dell'Msi gli venne preferito Gianfranco Fini, sostenuto da Almirante. Ma riusci' a conquistare la segreteria nel 1990. Nel '91, pero', dopo la sconfitta alle amministrative e alle regionali in Sicilia, lascio' e Fini torno' alla guida del partito. Oggi il presidente della Camera lo ricorda come un ''parlamentare rigoroso'' un ''intellettuale di profonda cultura'' che ''ha testimoniato con passione e dedizione gli ideali della nazione e della societa' che appartengono alla storia politica del nostro Paese''. 
 Contrario alla svolta di Fiuggi voluta da Fini e che porto' alla nascita di Alleanza Nazionale, dopo quel congresso se ne ando' per fondare la 'Fiamma Tricolore'. I funerali di Rauti si terranno lunedi' nella chiesa di San Marco a Piazza Venezia mentre la camera ardente e' stata allestita in Via della Scrofa nella sede della Fondazione Alleanza Nazionale. Una scelta criticata dal presidente della 'Destra' Teodoro Buontempo. ''Mi risultano del tutto incomprensibili - attacca - le ragioni che hanno consigliato di allestire la camera ardente per Pino Rauti nella sede della Fondazione di An. Rauti, infatti, non ha mai fatto parte di An, anzi se ne ando' proprio il giorno della sua fondazione''. 
 A manifestare il proprio cordoglio per la scomparsa di Rauti molta parte del mondo politico del centrodestra. Silvio Berlusconi ne parla come di un ''intellettuale appassionato e a volte discusso ma che ha sempre difeso con grande tenacia le sue idee''. ''Con lui - dice il presidente del Senato Renato Schifani - abbiamo perso uno dei protagonisti della nostra storia politica e culturale''. A Isabella Rauti, sua figlia, moglie del sindaco di Roma Gianni Alemanno, vanno anche le ''piu' sincere condoglianze'' da parte del leader dell'Udc Pier Ferdinando Casini. Il leader centrista parla di Rauti come di un ''intellettuale di grande spessore, uomo tanto coraggioso quanto controverso e discusso, ha certo segnato un'epoca della storia italiana''.  
