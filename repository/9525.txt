#titolo Mira Nair - Protagonisti
Dell'inviata Alessandra Magliaro   
 VAI ALLO SPECIALE 
   
 In Mira Nair, la regista indiana per la quinta volta alla Mostra del cinema di Venezia, c'é un pezzo di quel 'Fondamentalista riluttante' cui ha dedicato il nuovo film che stasera apre la 69/ma Mostra. E non solo perché stava rientrando a New York, dove vive con marito e figli, quel maledetto 11 settembre, reduce proprio dalla Mostra del cinema in cui aveva vinto il Leone d'oro con Monsoon Wedding ed ha vissuto in qualche modo la furia del post xenofobo e patriottico. Anche lei, come il protagonista del romanzo di Mohsin Hamid, pubblicato da Einaudi, e del film interpretato da Riz Ahmed, sogna pace e dialogo. "Sono figlia di un'India moderna, mio padre è nato a Lahore prima che fosse conteso tra India e Pakistan, ma poi sono cresciuta in America, faccio parte di quelle persone che vivono tra un mondo e un altro, appartengo a entrambi, amo l'America esattamente come il mio paese d'origine", dice. Affrontare il post 11 settembre dalla parte di chi, avendo tratti mediorientali, arabi, asiatici era un soggetto sospetto, a rischio arresto, ha rappresentato per la regista una sorta di autoanalisi, un "modo per guarire dalla miopia di questi tempi, dai preconcetti che ci dividono". Il tema del fondamentalismo é visto al cinema una volta tanto da una parte non americana o occidentale. Il romanzo di Hamid ha fatto al caso: la produzione é ambiziosa, c'é il Doha Film Institute e Tarak Ben Ammar con la Eagle l'ha comprato per l'Italia (uscirà nel 2013), mentre in Usa è ancora da vendere, il cast come la troupe rispecchia lo spirito del film. "Nessuno era straniero a New York prima che un nuovo muro fosse costruito", prosegue Mira Nair che si augura che il film trovi in America buona accoglienza e soprattutto che venga capito. "Il vero Pakistan non lo conosce nessuno, viene bollato come covo di terroristi e corruzione ma non è questo, è fatto di persone che come altre nel mondo, americani compresi, non vogliono la guerra e sono contro l'escalation del conflitto e quella radicalizzazione che nasce dall'ignoranza l'uno dell'altrò, spiega la Nair con accanto il suo cast, il protagonista Riz Ahmed che regge il film, Liev Schreiber che interpreta un giornalista sul libro paga della Cia (lo sceneggiatore William Wheeler gli regala una battuta divertente, "sei ben messo a muscoli per essere un giornalista" dice Ahmed intuendo che non è solo un corrispondente Usa a Lahore), Kate Hudson tornata magra e platinata dopo il bagno di colore scuro con cui l'aveva punita la Nair per il film, oltre all'autore del romanzo e alla produttrice. Mira Nair si augura che il film venga preso come una "conversazione che supera i pregiudizi che ci contaminano nella stampa e nella politica di oggi". Il fondamentalismo di cui parla è piuttosto culturale, politico, una radicalizzazione dello scontro tra Occidente e Asia, in cui fa insinuare anche un fondamentalismo che è quello economico del capitalismo finanziario, dei destini del mondo decisi dalla dittatura delle agenzie di rating e di valutazione di mercato. Assente invece il fondamentalismo religioso: "Abbiamo voluto evitare di farlo", ammette lo scrittore Hamid, mentre Mira Nair sottolinea che la sua "é una versione laica del mondo".  
