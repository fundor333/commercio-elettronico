#titolo A febbraio nuovo tonfo mercato auto Italia, -17,41% - Industria e Mercato - Motori
  (ANSA) - ROMA, 1 MAR - Febbraio si chiude con un nuovo tonfo per il mercato dell'auto in Italia. Il mese scorso sono state immatricolate appena 108.419 nuove vetture, con una flessione del 17,41% rispetto alle 131.271 dello stesso mese del 2012. A gennaio il calo era stato del 17,58%. Lo comunica il ministero dei Trasporti e delle Infrastrutture. Per quanto riguarda Fiat Group Automobiles, il gruppo a febbraio ha immatricolato in Italia 30.874 nuove autovetture, in calo del 16,84% rispetto a un anno fa. 
A gennaio le vendite del gruppo torinese erano scese del 15,76%. Nei primi due mesi del 2013 il Lingotto ha venduto 65.055 vetture, in calo del 16,20% rispetto alle 77.633 del 2012. La quota di mercato in Italia di Fiat Group Automobiles nel mese appena concluso si e' attestata al 28,48%, in crescita rispetto al 28,28% di un anno fa. A gennaio la quota era 30,06%. 
Nei primi due mesi dell'anno la quota di mercato del gruppo Fiat e' al 29,25%, in rialzo rispetto al 28,86% dello stesso periodo del 2012.(ANSA).  
