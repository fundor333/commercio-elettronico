#titolo COOPERAZIONE:IORIO,PUNTARE SU SVILUPPO AREA ADRIATICO-IONICA - Cooperazione Internazionale
     (ANSA) - CAMPOBASSO, 13 GIU - Il presidente della Regione
Molise, Michele Iorio, anche nella sua qualità di presidente
dell'Euroregione Adriatica, ha partecipato oggi, a Trieste, allo
"Stakeholders Workshop on Maritime Affairs". Presenti, tra gli
altri, il presidente della Regione autonoma Friuli Venezia
Giulia, Renzo Tondo, il vicepresidente della Regione Abruzzo,
Alfredo Castiglione, il sottosegretario agli Esteri Marta
Dassu', il ministro degli Esteri della Slovenia, Igor Sen&#269;ar, e
il viceministro degli Esteri croato, Jo&#353;ko Klisovic. 
   Il workshop di oggi arriva a conclusione di una due giorni di
incontri tecnici che hanno portato i livelli istituzionali
governativi, regionali e locali a confrontarsi sul percorso teso
a costruire una strategia di sviluppo adriatico-ionica, per
giungere alla creazione di una Macroregione Adriatico-Ionica
riconosciuta dall'Unione Europea. 
   Il governatore molisano ha sottolineato l'esperienza
dell'Euroregione Adriatica ''che ormai da anni - ha detto - sta
facendo un proprio percorso, teso, nella logica della 
Macroregione, a integrare le realtà regionali e locali in un
sistema di partenariato istituzionale che viene dal basso e mira
a creare le opportune condizioni politiche, economiche e
culturali funzionali a uno sviluppo sostenibile dal punto di
vista dei trasporti, turistico, commerciale e di protezione
ambientale, sia del bacino Adriatico sia di quello Ionico".    Iorio ha poi ricordato come il 2014 rappresenti ''un momento
importante per quest'area, perché potrebbe vedere, a cento anni
dai fatti di Sarajevo, una nuova era di cooperazione e di
concordia, in cui popoli che si sono combattuti non solo
decidono di tornare a rapporti che nei secoli li avevano visti
fortemente collaborativi, ma anche alla realizzazione di un
nuovo sviluppo, basato sul rispetto e sulla salvaguardia
dell'ambiente, sulla valorizzazione del patrimonio
naturalistico, storico, artistico, ma anche umano e culturale". (ANSA).
