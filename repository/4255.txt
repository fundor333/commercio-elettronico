#titolo Nuova Flying Spur, la piu' potente quattro porte Bentley - Prove  e Novit√† - Motori
  ROMA - Con il debutto della nuova Flying Spur, che verra' presentata al Salone di Ginevra, Bentley stabilisce un nuovo standard nel segmento delle berline di lusso ad alte prestazioni. Raccogliendo l'eredita' dell'iconico modello precedente la nuova ammiraglia della Casa di Crew sara', grazie al motore W12 biturbo da 6 litri con 625 Cv, la piu' potente quattro porte mai realizzata finora da Bentley.     La coppia erogata (800 Nm a partire da soli 2.000 giri) garantisce quello che l'Azienda definisce un comportamento senza paragoni. A questo scopo il W12 e' stato recentemente sottoposto a un aggiornamento completo del sistema di gestione, che utilizza ora la centralina Bosch ME17. Risultano cosi' ottimizzati - oltre ad un miglioramento della ripresa alle basse velocita' - l'erogazione della coppia, il controllo della sovralimentazione, la guidabilita' e la riduzione delle emissioni.     Questo modello offre anche un miglioramento del 14% nel rapporto potenza-peso rispetto alla precedente Flying Spur consentendo di accelerare a 0 a 100 km/h in 4,3 secondi e di toccare, in assenza di limiti, una velocita' massima di 322 km/h. Come nelle altre Bentley di moderna generazione, la potenza verra' scaricata sull'asfalto tramite la trazione integrale con una ripartizione di coppia 40:60 a favore del retrotreno, per offrire una guida sicura ma anche coinvolgente. 
Rivista anche la struttura che offre ora una elevata rigidita' torsionale (36.500 Nm/grado) con un miglioramento del 4% rispetto alla precedente Flying Spur. Questa prerogativa ha permesso di ottimizzare il comportamento del telaio e di eliminare quasi totalmente i disturbi generati dalle vibrazioni. 
Il nuovo design della carrozzeria, piu' snello, offre ora notevoli proprieta' aerodinamiche pur trattandosi di una berlina di grandi dimensioni, tanto che il coefficiente di resistenza aerodinamica e' ora pari a 0,29 a tutto vantaggio dei consumi e delle emissioni. Anche il peso carrozzeria e dell'intera vettura e' stato ridotto, con un risparmio di 50 kg in meno rispetto alla vettura di prima generazione.     L'aspetto generale e' ribassato e piu' ampio, con linee decise e superfici delicatamente curve. La linea del tetto e le scolpiture della carrozzeria con una fiancata posteriore piu' 'muscolare' conferiscono alla Flying Spur un aspetto piu' aggressivo e dinamico. Tra le novita' le prese d'aria con l'emblema della 'B' di Bentley nei parafanghi anteriori e i gruppi ottici con Led che sono stati ingranditi. Nuova anche la forma della presa d'aria inferiore a tutta larghezza e senza linee divisorie verticali. E' invece dotata di un inserto orizzontale cromato che completa l'aspetto straordinario della nuova Flying Spur. In coda le luci di stop a Led a singola ellisse orizzontale si abbinano a una nuova interpretazione della linea ''a ferro di cavallo'' di Bentley, che ora percorre l'intera larghezza dell'auto. 
Anche il lussuoso interno della Flying Spur e' stato completamente ridisegnato con il ricorso a 600 nuovi componenti. 
Rispetto al modello precedente sono invariati solo i braccioli, le alette parasole, le maniglie e alcune parti della console anteriore e dei comandi. Conducente e passeggeri si interfacciano con il mondo esterno attraverso il sistema di infotainment touch-screen, la connettivita' mobile con Wi-Fi e chi siede dietro ha a disposizione una suite di intrattenimento e un nuovo telecomando touch-screen che consente di controllare una gamma estesa di funzioni dal proprio sedile.  
