#titolo 50 'primizie' al salone di Detroit. Mercato Usa fa da traino - Speciali - Motori
  di Graziella Marino 
 ROMA - Mancano pochi giorni al tradizionale appuntamento con il Salone dell'auto di Detroit che nel 2013, con oltre 50 anteprime mondiali in passerella tra cui quella dell'attesissima Maserati Quattroporte, anche in versione V6, offre una delle edizioni più ricche degli ultimi anni. Il mercato dell'auto negli Stati Uniti, infatti, è uno dei più promettenti. Nel 2012 le vendite hanno segnato l'anno migliore dal 2007, incassando un incremento del 13,5% a 14,5 milioni di unità e secondo le stime degli analisti continueranno a salire anche nel 2013 attestandosi intorno ai 15 milioni di vetture e con ritmi di crescita vicini al 5%. Un'occasione da non perdere per tutti i costruttori automobilistici, che infatti quest'anno a Detroit saranno presenti in forze per mostrare le proprie novità di prodotto, destinate ad avere ricaduta anche nel mercato europeo. 
 Il ventaglio dell'offerta sarà molto ampio e andrà dai modelli compatti, come la Mercedes CLA, prima berlina tre volumi a trazione anteriore della Casa della Stella che usa la stessa piattaforma della Classe A, o la Mini JCW Paceman, ai modelli super prestazionali come la Maserati Quattroporte, la nuova generazione della Chevrolet Corvette C7, la Bentley Continental GT Speed Convertibile, l'attesa Audi RS7, la Bmw M6 Gran Coupé, la nuova famiglia delle Mercedes Classe E, la Bmw Z4. Non mancheranno anche alcuni interessanti prototipi, come i nuovi concept 'Tenebra' e 'Cattiva', ricavati rispettivamente dalla Fiat 500 Abarth e dalla 500 Sport, la Bmw Serie 4 Coupé, modello che anticipa la futura generazione delle Coupé di classe media del marchio tedesco, l"Urban Suv Concept' della Honda, basato sulla Jazz, la HCD-14 della Hyundai, che svela in anteprima il futuro 'premium vehicle design' della casa coreana e due misteriosi concept di Volkswagen e Audi che verranno svelati all'ultimo minuto. Novità anche per la Infiniti con la berlina sportiva Q50 che sostituirà la G37, e la Lexus, con la nuova berlina sportiva IS 350 F. Poche invece le elettriche, tra cui spicca l'inedita coupé di lusso Cadillac ELR e la Nissan Resonance, ipotesi di un crossover ibrido elettrico. 
 L'indiscussa regina delle supercar a Detroit sarà invece la nuova Maserati Quattroporte, fiore all'occhiello dell'eccellenza italiana che rappresenta la sesta generazione dell'iconica ammiraglia nata nel 1963 e che, soprattutto, fa da apripista al nuovo corso globale della Casa del Tridente che la vede proiettata entro il 2015 verso un obiettivo di 50 mila vetture. La nuova Quattroporte, che viene esposta per la prima volta in pubblico a Detroit, viene mostrata anche con l'inedito motore V6 twin turbo 3.0 progettato e costruito in collaborazione con Ferrari. Verrà prodotta a Grugliasco, alle porte di Torino, ed é il primo modello della strategia di rilancio annunciata da Marchionne, che prevede la produzione negli impianti italiani del gruppo di 17 nuovi modelli tra il 2013 e il 2016. A Detroit è ricca di novità anche la proposta Chrysler, con l'anteprima mondiale della nuova generazione di Jeep Grand Cherokee, che segna il debutto in Usa della motorizzazione Ecodiesel 3.0, e della Dodge Dart GT, importante evoluzione prestazionale della media americana derivata dall'Alfa Giulietta.  
