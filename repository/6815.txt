#titolo Sulcis: operai murati nella miniera occupata - Photostory Primopiano
IGLESIAS - Si sono murati dentro i lavoratori ex Rockwool che dal 12 novembre occupano la galleria Villamarina di Monteponi. La decisione e' scaturita nel cuore della notte quando al termine dell'assemblea organizzata ieri dopo il vertice alla Regione e durata sino a tarda notte sono stati innalzati due muri in blocchetti e cemento davanti ai cancelli chiusi con catene e lucchetti. I lavoratori della ex fabbrica di lana di roccia, chiusa già da qualche anno, sono in mobilità e protestano per il mancato reinserimento in società della Regione Sardegna a seguito dell'acccordo firmato proprio un anno fa, il 22 dicembre 2011. "Murare gli ingressi vuol dire che se non si fa l'accordo vivi non si esce - commenta Gianni Medda, un operaio ex Rockwool, nel piazzale antistante la galleria occupata - il segnale è molto chiaro". Questo pomeriggio è previsto un nuovo incontro alla Regione per discutere della vertenza. "Oggi la politica deve rispettare la dignità di quelle persone che sono lì dentro - aggiunge Salvatore Corriga, delegato Rsu Cgil - c'é un accordo che chiediamo venga rispettato. Noi vent'anni fa abbiamo lasciato le miniere con una promessa che non è stata rispettata. Oggi gli accordi si devono rispettare". 
 PANINI E ACQUA PER OPERAI MURATI IN GALLERIA   - Cresce la tensione a Monteponi dove i lavoratori ex Rockwool, in occupazione dal 12 novembre, questa mattina hanno murato gli accessi alla galleria Villamarina. "Siamo fortemente preoccupati per i colleghi che stanno dentro - dice Ignazio Pala, delegato Rsu Cisl - allo stesso tempo siamo determinati ad andare avanti con la battaglia iniziata quattro anni fa". Gli operai hanno ricevuto la solidarietà e il conforto dei bambini del vicino asilo comunale. Agli occupanti della galleria i colleghi hanno consegnato, facendoli passare attraverso i fori nel muro, alcuni panini e dell'acqua. Nel frattempo, oggi pomeriggio nuovo confronto in Regione con all'assessore dell'Industria. "Punto di partenza è l'accordo del 22 dicembre scorso - spiega Pala - ognuno si deve assumere le proprie responsabilità". Dura la presa di posizione di Salvatore Corriga, delegato Rsu Cgil: "noi non rifiutiamo alcun tipo di lavoro - chiarisce - è una questione di giustizia: un anno fa é stato siglato un accordo che prevedeva il nostro inserimento nelle consociate della Regione. Ebbene, quell'accordo deve essere rispettato".  
