#titolo Italia 150: autografo del decameron al quirinale - Italia 150
di  Mauretta Capuano 
 La preziosa copia autografa del  Decameron  di  Giovanni Boccaccio , conservata alla  Staatsbibliothek  di  Berlino . 'L'infinito'   e il 'Canto notturno di un pastore errante dell'Asia' di  Giacomo Leopardi , il manoscritto napoletano della 'Conquistata' di    Torquato   Tasso  e i 'Promessi sposi' di  Alessandro Manzoni,  tutti con accanto la critica di  De Sanctis . 
 Sono tra i capolavori della letteratura italiana, esposti per la prima volta insieme, nella sala delle Bandiere del   Palazzo del Quirinale, nella mostra 'Viaggio tra i capolavori della letteratura italiana. Francesco De Sanctis e l'Unita'    d'Italia', aperta fino al 3 aprile al pubblico. 
 La mostra ''rende omaggio a chi con la sua arte ha contribuito a fare grande il nostro Paese'' ha affermato il presidente   della Repubblica,  Giorgio Napolitano . 
 Nata da un'idea di  Francesco De Sanctis jr  e  Simona Pieri  e curata da  Giorgio Ficara ,  Louis Godart  e  Luca Marcozzi ,   nell'ambito delle celebrazioni per i 150 anni dell'Unita' d'Italia, la mostra propone infatti un percorso tra gli scrittori   amati da De Sanctis. 
 Elegante ed essenziale, l'esposizione si apre con gli autografi di Leopardi di cui si possono virtualmente sfogliare le   pagine grazie a un sistema multimediale. Sotto teche speciali con particolari sistemi di illuminazione ci sono poi  Il   Landiano , il piu' antico testimone del poema dantesco, le Storie d'Italia di  Francesco Guicciardini , il Furioso di  Ludovico   Ariosto  e fra gli altri grandi autori  Galileo Galilei ,  Vittorio Alfieri ,  Ugo Foscolo ,  Giovan Battista Marino  a  Niccolo'   Machiavelli . ''Da due anni pensavamo psicologicamente a questa mostra. Il 14 dicembre scorso abbiamo avuto l'ok dal   presidente Giorgio Napolitano e in poco piu' di due mesi abbiamo allestito questa mostra'' spiega Francesco De Sanctis   Junior, presidente della  Fondazione De Sanctis . ''Mio nonno mi raccontava sempre che Francesco De Sanctis - aggiunge - aveva   la testa fra le nuvole. Da quando ho ereditato sei anni fa, una parte dell'archivio personale di Francesco De Sanctis,  che   consta di una biblioteca e decine di manoscritti, ho considerato come una sorta di missione personale quella di valorizzare   il suo enorme lascito culturale. Ora stiamo anche facendo un ciclo di letture nelle ambasciate italiane''. 
 Nel catalogo riletture scritte per l'occasione fra le quali: Dante di George Steiner, Petrarca di Giorgio Ficara,   Boccaccio di Nadia Fusini, Machiavelli di Gianni Vattimo, Vico di Eugenio Scalfari e Goldoni di Andrea Zanzotto.  
