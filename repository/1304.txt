#titolo Paesi Ue ancora distanti nella ricerca - Ricerca e Istituzioni - Scienza&Tecnica
  E' ancora lontana l'integrazione fra i Paesi europei nel campo della ricerca: nonostante i finanziamenti e le politiche messe in atto nell'ultimo decennio per favorire la collaborazione fra 'cervelli' al di là dei confini nazionali, i paesi Ue continuano a fare ricerca e sviluppo separatamente, come tante isole. A denunciarlo sulla rivista Science è un'analisi elaborata dall'Imt (Institutions, Markets, Technologies) Istituto di Alti Studi di Lucca. 
Francesi con francesi, tedeschi con tedeschi, italiani con italiani: i ricercatori e gli inventori europei continuano a preferire la collaborazione con i propri connazionali. A rivelarlo sono i brevetti e le pubblicazioni scientifiche prodotti in questi anni: il gruppo di esperti dell'Imt di Lucca (composto da economisti e fisici) ha infatti analizzato quasi 2,5 milioni di domande di brevetto depositate allo European Patent Office (Epo) dal 1986 al 2010, oltre a un campione di 260.000 pubblicazioni uscite dal 1991 al 2009. 
"L'Europa è ancora un insieme di sistemi di ricerca e innovazione nazionali", afferma il coordinatore dello studio Fabio Pammolli, docente di economia e management all'Imt. "Nonostante l'enfasi e la retorica che hanno accompagnato iniziative della Commissione europea come il Quinto programma quadro del 1998 e la European Research Area (Era) del 2000 - aggiunge - le collaborazioni tra ricercatori e inventori di diversi paesi non sono particolarmente forti. Nonostante i finanziamenti, dal 2003 ad oggi l'integrazione nell'Ue non è cresciuta più velocemente che negli altri Paesi dell'Ocse fuori dall'Europa. Pure la mobilità degli inventori è risultata essere molto limitata, anche per la frammentazione del mercato del lavoro per il capitale umano ad alta qualificazione". 
Secondo Pammolli questi dati decretano "il fallimento dei programmi Ue nati per favorire la collaborazione tra Paesi". 
Una svolta potrà forse arrivare dalla nuova politica intrapresa dal Consiglio europeo della ricerca, che "ha innescato un circolo virtuoso grazie ai grant che i ricercatori possono portarsi appresso anche in altri paesi come una vera e propria dote".  
