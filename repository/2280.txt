#titolo Mega-spot Obama, arriva sul Web - Mondo
 Non uno spot elettorale di pochi secondi, ma un cortometraggio, un mini documentario di 17 minuti a cui Barack Obama affida il suo messaggio, raccontando quanto di buono fatto finora e quanto si sta tentando di fare per ricostruire l'America. La firma prestigiosa è del regista Davis Guggenheim, Oscar per il documentario "Una scomoda verità" ideato con Al Gore, la voce del narratore quella di Tom Hanks. Per diffondere il video - in uscita oggi - la campagna di Obama ha scelto di affidarsi alla rete, diffondendolo online da YouTube a Facebook. Uno dei momenti più drammatici di "The Road Wéve Travelled", "la strada che abbiamo percorso", è la decisione del presidente di lanciare il blitz contro il rifugio di Osama bin Laden. 
 "To Go Or Not To Go", "andarci o non andarci". Quando Barack Obama è uscito dalla Situation Room della Casa Bianca per decidere il blitz - racconta il suo vice Joe Biden - "mi sono reso conto che era solo, che si trattava della sua decisione, che nessuno era con lui". Poi la telecamera inquadra Obama di spalle in uno Studio Ovale deserto, mentre guarda il parco della Casa Bianca. Il documentario - di cui finora era stato diffuso solo un trailer - inizia con la voce di Tom Hanks che chiede: "Come facciamo a capire questo presidente e il suo lavoro? Dobbiamo leggere i titoli giorno dopo giorno, oppure bisogna ricordare quello che noi, come Paese, abbiamo attraversato?". In una campagna finora dominata dagli spot di 30 secondi, la sfida di Barack Obama è raccontare in modo più esteso i suoi tre anni alla guida del Paese. I problemi drammatici che ha dovuto affrontare, soprattutto quelli economici, e gli sforzi compiuti per superarli. Il messaggio è "We Can't Wait", non possiamo aspettare, che in fondo è il mantra ripetuto da settimane sia dalla Casa Bianca sia dal quartier generale della Obama For America, la macchina elettorale che ha sede a Chicago. Il filmato è arricchito dalle testimonianze dei diretti protagonisti di questa difficile stagione politica per l'America. 
 Joe Biden racconta anche la scelta di portare a termine la tanto contestata riforma sanitaria: "Se non l'avessimo fatto - dice il vicepresidente - una generazione di 30 milioni di americani non avrebbe mai avuto alcuna assistenza sanitaria". Poi il braccio destro di Obama, il baffuto David Axelrod, racconta le enormi difficoltà dei primi briefing dedicati all'economia quand'era in crisi verticale, con una disoccupazione che stava sfiorando la doppia cifra. Quindi Rahm Emanuel, il suo ex capo staff, oggi sindaco di Chicago, che spiega quanto fosse complicato stabilire le priorità dei problemi in un momento in cui il Paese sembrava ormai fuori controllo, senza speranze. Infine, Liz Warren, l'ex Consumer Protection Financial Bureau, oggi in lizza per un posto di parlamentare, che rivendica la scelta di Obama di salvare l'auto "Made in Detroit": "Se l'auto fosse andata giù - spiega Warren - cosa sarebbe successo all'industria manifatturiera americana, al lavoro degli americani, a tutto il Midwest?".  
