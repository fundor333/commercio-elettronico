#titolo Trasporti: Gnv, tecnologie Abb per abbattere consumi - Crociere e Traghetti - Mare
  (ANSA) - GENOVA, 5 MAR - Migliore efficienza energetica e risparmio sui consumi di bordo sul traghetto La Suprema di Grandi Navi Veloci grazie ad un progetto realizzato in collaborazione con Abb. Lo rende noto la compagnia di navigazione Gnv annunciando per fine marzo 2013 la conclusione dell'installazione di nuovi motori elettrici ad alto rendimento (IE3), e azionamenti a frequenza variabile per la ventilazione della sala macchine dei motori principali e dei motori generatori. Abb inoltre, si legge in un comunicato, fornira' anche il sistema di automazione sviluppato sulla piattaforma Ac800m, corredato da un pannello touch screen per permettere all'operatore la gestione e il controllo della ventilazione. 
Sono inoltre parte integrante del progetto i sensori di campo, come i misuratori di pressione e di temperatura, che saranno messi in servizio all'interno delle sale macchine del traghetto La Suprema. 
Grazie a questo sistema, viene precisato, il traghetto La Suprema beneficera' di un monitoraggio continuo sul dispendio di energia e un effettivo risparmio in termini di consumo carburante. ''Con Abb - commenta Ariodante Valeri, direttore generale di Gnv - la nostra Compagnia compie un altro passo verso il rispetto ambientale e il controllo delle emissioni, attraverso la riduzione dei consumi e l'ottimizzazione delle tecnologie di bordo''. (ANSA)  
