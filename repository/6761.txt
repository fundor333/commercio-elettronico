#titolo Opel aggiorna con lo Start/Stop il commerciale Movano - Dalle Aziende - Motori
  ROMA - Opel ha aggiornato la gamma dei suoi commerciali Movano con importanti modifiche che permettono di ridurre i consumi fino all'8% e di incrementare, per alcune versioni, la massa rimorchiabile del 15%. La principale novita' a livello meccanico e' l'adozione del dispositivo Start/Stop in tutte le versioni furgone con motore 2.3 CDTI (nelle due varianti da 100 e 125 Cv) con cambio manuale.  Grazie a questa novita' la versione combi L1H1 - si legge nella nota di Opel - consuma adesso solo 6,7 l/100 km con emissioni di CO2 pari a 176 g/km. ''Ora che abbiamo aggiunto il dispositivo Start/Stop alla gamma Movano - ha dichiarato Duncan Aldred, vicepresidente vendite, marketing e postvendita Opel ad interim - il nostro veicolo commerciale risulta ancora piu' interessante per i clienti professionali. I costi di gestione e le emissioni sono fattori fondamentali per le flotte - ha puntualizzato Aldred - e l'offerta di Movano migliora costantemente per poter soddisfare le necessita' dei nostri clienti''. 
La massa rimorchiabile frenata di Movano nella versione telaio cabinato a trazione posteriore con ruota singola (RWD) o gemellata (DRW) e' aumentata da 3 a 3,5 tonnellate. Queste due versioni di Movano sono ancora meglio equipaggiate per affrontare i trasporti piu' pesanti.  E' inoltre prevista una nuova opzione che aumenta ulteriormente il confort di guida di Movano e migliora l'accesso al vano di carico.  Si tratta delle sospensioni pneumatiche, molto facili da utilizzare in quanto azionate con un telecomando, che sono ora disponibili sulle versioni furgone e telaio cabinato da 3,5 t di massa complessiva a trazione anteriore. Le sospensioni pneumatiche permettono di sollevare il veicolo di sette centimetri o abbassarlo di 20 centimetri, per caricare e scaricare con maggiore facilita'.  Altra novita' della nuova gamma Movano e' l'introduzione della nuova versione Combi semivetrata, che e' stata omologata M1 per il trasporto persone. Questa classificazione consente di ridurre al minimo i costi assicurativi e fiscali ed e' quindi ideale per i clienti la cui massima priorita' e' il costo di gestione. In alternativa e' possibile scegliere il Combi vetrato, pure classificato M1.  
