#titolo Elezioni 2013, domenica 10 febbraio in piazza - ANSA per UNICEF
  In vista delle elezioni politiche,  Unicef Italia  organizza per domenica 10 febbraio, in molte città italiane, l'iniziativa " #Vota per i bambini ", con l'obiettivo di sostenere i diritti dei bambini e degli adolescenti. 
 "Chiederemo a tutti - spiega il  presidente di Unicef Italia ,  Giacomo Guerrera  - di esprimere le proprie preferenze sui 10 diritti-priorità proposti da noi. Chiederemo anche di suggerire nuove misure da adottare. Proprio per questo ci rivolgiamo con coraggio a tutti gli italiani, ai leader, ai candidati, ai sindaci perché aderiscano alla nostra iniziativa. Questa mobilitazione è stata resa possibile grazie al supporto straordinario dei volontari dei comitati locali dell'Unicef". 
 "Ogni bambino e adulto potrà scegliere l'icona o il diritto che ritiene prioritario per l'agenda del prossimo Governo su una scheda di voto 'speciale' - ha continuato Guerrera - una volta raccolte tutte le schede provvederemo a comunicare i risultati. 
 L'Unicef è dalla parte dei bambini e solo dando voce ai piccoli protagonisti del domani che verrà potremo crescere degli adulti coscienti e consapevoli dei propri diritti e delle loro potenzialità". Sarà anche possibile votare on-line collegandosi a www.unicef.it/votaperibambini. 
 L'Unicef presenterà il documento ai leader candidati premier dei principali schieramenti e chiederà loro di sottoscriverlo e impegnarsi a dare priorità all'infanzia nella prossima agenda di governo. Il documento " #vota per i bambini - Diritti in Parlamento " contiene proposte nelle 10 aree sulle quali, secondo l'organizzazione, è prioritario intervenire per la realizzazione della  Convenzione sui Diritti dell'infanzia e dell'adolescenza .   
