#titolo CULTURA: PROTOCOLLO D'INTESA TRA COMUNE TAVERNA E MALTA - Turismo Calabria
     (ANSA) - CATANZARO, 12 GIU - Il Comune di Taverna ha 
sottoscritto un protocollo d'intesa con Malta finalizzato a 
scambi culturali e turistici. L'iniziativa e' stata sostenuta 
dall'Assessorato alle Politiche Sociali della Regione Calabria.    Una delegazione del comune presilano, composta dall'Assessore 
Santo Scalzo e dal Direttore del Museo Civico Giuseppe 
Valentino, e' stata accolta in due sessioni, dalle massime 
Autorita' Politiche e degli Istituti Culturali presenti nella 
seconda patria di Mattia Preti.    Obiettivo congiunto del nuovo protocollo Taverna-Malta sara' 
nei prossimi mesi la realizzazione di un fitto calendario che 
prevede l'imminente presentazione del progetto dedicato a Mattia 
Preti per il 2013, anno in cui si celebrera' il quarto 
centenario della nascita del Cavalier Calabrese; in previsione 
la realizzazione di una grande mostra itinerante la cui 
inaugurazione e' stata gia' fissata il 24 febbraio 2013 a 
Taverna per poi essere trasferita e presentata nei mesi 
successivi a Valletta.    Secondo risultato raggiunto dallo scambio, l'avvio di una 
concreta promozione turistica nell'isola mediterranea della Sila 
tavernese.(ANSA).
