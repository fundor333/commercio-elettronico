#titolo Porti: Taranto punta a sviluppo con prodotti ortofrutticoli - Porti e Logistica - Mare
  (ANSA) - TARANTO, 5 MAR - Il trasporto via mare e la logistica dei prodotti ortofrutticoli sono uno dei segmenti di mercato che l'Autorita' Portuale di Taranto sta sviluppando. A tal fine l'Ap ha partecipato a febbraio per la prima volta a 'Fruit Logistica', la piu' importante fiera della logistica ortofrutticola mondiale, che si tiene annualmente a Berlino.  
 Il terminal contenitori di Taranto dispone di ben 900 'plug units', postazioni elettrificate per lo stoccaggio dei contenitori refrigerati per il mantenimento a temperatura controllata delle merci deperibili. Inoltre nell'area portuale e' gia' stata avviata la procedura per la realizzazione della palazzina in cui la Sanita' marittima potra' insediare il laboratorio sanitario portuale. 
Il Porto di Taranto tuttavia, non dispone ancora dei laboratori per le analisi di questi agroalimentari che percio' devono essere inviati, in campioni, ai laboratori di Bari o, in taluni casi, persino a quello di Pescara. L'Autorita' portuale di Taranto ha gia' richiesto formalmente a Regione Puglia e Arpa l'insediamento dei laboratori. (ANSA)  
