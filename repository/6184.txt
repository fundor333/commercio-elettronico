#titolo Corte Strasburgo, Italia non garantisce padri separati - Internet e societ√† - ANSA Europa
     (ANSA) - STRASBURGO, 29 GEN - Dal 2003 chiede di poter
incontrare con regolarita' la figlia che oggi ha 12 anni, ma
finora Sergio Lombardo, nonostante diverse sentenze gli abbiano 
dato piu' volte ragione, non c'e' riuscito. La colpa, come ha
decretato oggi la Corte di Strasburgo condannando l'Italia, e'
da imputare soprattutto ai tribunali incapaci di mettere in atto
misure concrete che diano attuazione alle loro decisioni. 
   Il calvario di Sergio Lombardo comincia dopo la separazione
dalla compagna che dieci anni fa ottiene dal tribunale di Roma
l'affido esclusivo della bimba. Il tribunale decide che il padre
puo' vedere la figlia due pomeriggi a settimana, un weekend su
due, tre giorni a Pasqua, sei a Natale e dieci durante le
vacanze estive. E Lombardo comincia cosi' a fare la spola da
Roma, dove vive, a Termoli, dove si e' trasferita l'ex compagna.    Ma in un mese non riesce a vedere la figlia che una volta per
pochi minuti in presenza della madre e di uno zio materno della
bimba. In poco piu' di un anno Lombardo si rivolge tre volte al
tribunale dei minori di Termoli per far valere il suo diritto di
visita. Tutte le volte il tribunale riafferma questo diritto, ma
la situazione non cambia, anzi peggiora. Lombardo ricorre allora
numerose altre volte davanti ai tribunali di Roma e Campobasso
ma continua a non poter vedere la figlia quanto dovrebbe e
vorrebbe. E la situazione non e' cambiata di molto fino ad oggi.    Nel suo ricorso a Strasburgo Lombardo ha sostenuto che le
autorita' italiane, sia i tribunali che i servizi sociali, non
hanno fatto quanto avrebbero dovuto per proteggere i suoi
diritti di genitore. E la Corte europea dei diritti umani oggi,
condannando l'Italia, gli ha dato pienamente ragione.    Nella sentenza i giudici hanno sottolineato che i giudici,
tra il 2003 e il 2011, si sono limitati principalmente a
osservare la non esecuzione delle loro sentenze. In particolare,
e' stato evidenziato che i "tribunali non sono stati all'altezza
di quello che ci si poteva ragionevolmente attendere da loro
poiche' hanno delegato la gestione degli incontri tra padre e
figlia ai servizi sociali".    Inoltre, secondo la Corte, ''la procedura seguita dai
tribunali e' stata fondata su una serie di misure automatiche e
stereotipate'' che hanno di fatto determinato una rottura del
legame tra padre e figlia. 
   Per i giudici di Strasburgo, in situazioni come questa i
tribunali dovrebbero prendere rapidamente misure piu' dirette e
specifiche per ristabilire i contatti fra genitore e figlia
perche' il passare del tempo puo' avere conseguenze
irrimediabili sulla relazione tra il bambino e il genitore che
non vive con lui. (ANSA).
