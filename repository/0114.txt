#titolo Laura Pausini - Protagonisti
ROMA - Laura Pausini futura mamma. La cantante, 38 anni, è in attesa di una bimba dal compagno Paolo Carta. Quello di diventare mamma era da tempo un sogno dell'artista di Solarolo. Intanto oggi è in programma il raduno ufficiale dei membri del fan club al Pala Credito di Romagna a Forlì. 
 IL PANCIONE DI LAURA PAUSINI SU FB, 'SIAMO FELICI'  - "Io e Paolo siamo felici di annunciare che aspettiamo una bimba": Laura Pausini conferma su Facebook di essere in attesa di una figlia insieme al compagno Paolo Carta. E annuncia che non sarà al concerto di Campovolo per l'Emilia. "Volevo che questa notizia arrivasse a tutti direttamente da me - aggiunge nel post Laura, che pubblica anche una sua foto con il pancione - . Siamo contentissimi e chiediamo ai media di rispettare nei prossimi mesi la nostra privacy permettendoci di vivere questa gravidanza fuori dai riflettori". 
 In circa venti minuti il post con l'annuncio del lieto evento ha superato i 20 mila 'mi piace', a dimostrare la popolarità della cantante di Solarolo. Il Management dell'artista, sempre su Facebook, conferma l'uscita dell'Inedito cd + dvd Live il 27 novembre, ma che "da questo momento i medici le hanno consigliato di osservare un periodo di riposo, di conseguenza tutti gli impegni live previsti (Usa, Australia, Centro-Sud America, Brasile, Messico e Italia) sono annullati. Le date previste per dicembre di Milano e Roma verranno rimborsate". 
 Laura dovrà rinunciare  anche alla conduzione del programma messicano e spagnolo 'La Voz' e  alla partecipazione del 22 settembre a Campovolo : "Sono davvero molto dispiaciuta - spiega la Pausini - perché per me sarebbe stato un onore, ma in questo momento devo attenermi a quanto consigliato dai miei medici. Invito comunque tutti i miei fan a partecipare e a farsi sentire, perché sarà un evento straordinario e un gesto di vero aiuto per le popolazioni colpite dal terremoto".  
