#titolo In piscina con gli sci nell'evento piu' pazzo delle Alpi - Spettacoli e Sport
  (ANSA) - AOSTA, 23 FEB - Anticipo della bella stagione e della voglia di divertimento che la accompagna, lo 'Spring Barbecue Contest' - ribattezzato 'l''evento piu' pazzo dell'arco alpino' - si svolgera' come da tradizione nel Lunedi' di Pasquetta a Gressoney-La-Trinite'. 
Giunto alla settima edizione, proporra' una giornata di divertimento sulla neve all'insegna delle acrobazie su sci e tavola, con l'accompagnamento di musica e carne alla griglia. 
Centinaia di appassionati riders e sciatori si raduneranno sulle piste del comprensorio sciistico Monterosa Ski, in fondo allo snowpark di localita' Gabiet: qui verra' allestita una piscina lunga circa 20 metri che i partecipanti tenteranno di attraversare, al termine di cento metri di rincorsa, utilizzando, oltre ai tradizionali sci e snowboard, qualsiasi mezzo in grado di scivolare sulla neve, cercando di evitare rovinosi quanto gelidi tuffi. (ANSA).  
