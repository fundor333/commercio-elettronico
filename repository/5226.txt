#titolo Dai sondaggi testa a testa Renzi-Bersani  - Politica
di Giuliana Palieri 
 ROMA - La sfida a 5 si è tradotta, stando ai sondaggi, in un duello tra Pier Luigi Bersani e Matteo Renzi con alcune incursioni di Nichi Vendola. E avrebbe determinato spostamenti di voto a favore del sindaco di Firenze, ritenuto, peraltro da Nicola Piepoli il vincitore assoluto della sfida perché "più seduttivo" e comunicativo. Il verdetto di un 'istant poll' (condotto con metodologia Cawi dall'istituto Quorum in collaborazione con Repubblica.it. su un campione di 2.700 potenziali elettori delle primarie che hanno seguito il confronto tv) dà un "sostanziale pareggio tra Pier Luigi Bersani e Matteo Renzi". Secondo il 33% dei telespettatori il più convincente è stato il segretario del Pd, seguito dal sindaco di Firenze al 31%. Secondo il 12% degli intervistati, ha invece prevalso Vendola. Solo il 5% ha indicato Bruno Tabacci e il 4% ha premiato Laura Puppato. Sempre secondo il sondaggio Quorum-Repubblica.it: Renzi vince tra i giovani, Bersani tra gli over 55. Bersani vince tra le donne (34% a 26% su Renzi), pareggio tra gli uomini (33% a 33%).  
 Tra gli under 35 successo del sindaco di Firenze, che stacca Bersani 38% a 23%, con Vendola al 17 per cento. Opposto il risultato tra gli over 55, con Bersani al 51% contro il 20% di Renzi. Inoltre, ben il 26% del campione dice che potrebbe aver cambiato idea su chi votare alle primarie: tra questi elettori, Renzi è in lieve vantaggio su Bersani nelle intenzioni di voto, con 26% contro il 22. Stando al 'Live Poll' esclusivo dell'Istituto Demopolis che ha sondato in tempo reale l'opinione degli italiani che hanno seguito il confronto in tv "Renzi è stato il più chiaro, Vendola il più coinvolgente, Bersani il più concreto". "Matteo Renzi e Nichi Vendola confermano la loro maggiore confidenza con il mezzo televisivo, rispetto al segretario del PD Pierluigi Bersani, di cui viene comunque particolarmente apprezzata l'estrema concretezza. Laura Puppato appare, nella percezione dei telespettatori, più coinvolgente di un troppo pragmatico Bruno Tabacci". "Le posizioni più efficaci e condivise - afferma il direttore dell'Istituto Demopolis Pietro Vento - risultano quelle di Renzi sui costi della politica, di Bersani sull'Europa e sull'occupazione giovanile e di Vendola sulle politiche fiscali". Il Sindaco di Firenze conquista, con il 32%, il podio della chiarezza, superando il Governatore pugliese e il Segretario del PD. Il programma di Bersani appare maggiormente concreto (27%) di quello dei competitor, mentre Vendola è ritenuto dai telespettatori il leader più coinvolgente, seguito da Matteo Renzi.  
