#titolo Malati reumatici, vaccino influenza e' indispensabile - Speciali ed Eventi - Salute e Benessere
  ROMA - Per chi ne soffre il vaccino contro l'influenza puo' evitare peggioramenti del proprio stato di salute. Si tratta delle malattie reumatiche, oltre 100 in Italia, che riguardano ben il 10% della popolazione. Le piu' comuni, tra quelle piu' invalidanti, sono l'artrite reumatoide, la spondilo-artrite e l'artrite psoriasica, ma ci sono anche le 'comuni' artrosi e gotta, oltre al lupus. Per tutte queste patologie la vaccinazione, rileva Antonella Celano, presidente dell'Associazione delle persone con malattie reumatiche (Apmar), ''e' indispensabile. Non dobbiamo dimenticare che il vaccino puo' evitarci di peggiorare la situazione. Il mio consiglio e' di ascoltare il proprio medico, reumatologo, che puo' dare un'informazione piu' appropriata rispetto a Internet, e di sottoporsi a tutto cio' che migliori la nostra qualita' della vita, compreso il vaccino''. 
Celano, a dimostrazione dei rischi cui vanno incontro i malati che non si vaccinano, fa l'esempio di una persona con una patologia reumatica in terapia con un farmaco biologico: ''se prende l'influenza - aggiunge - deve sospendere l'assunzione del farmaco fino alla guarigione, ma questo comporta il peggioramento della patologia''. Il punto di riferimento, comunque, deve essere sempre il proprio medico-reumatologo, anche per consigliare il vaccino adeguato. 
''Il vaccino per chi ad esempio assume un farmaco biologico - spiega ancora Celano - deve avere un virus morto e non attenuato''. Le malattie reumatiche sono oltre 100 e colpiscono 2 milioni di persone: le sole artride reumatoide, spondilo-artrite e artrite psoriasica riguardano 750 mila persone. Tra i 2 milioni di malati ci sono anche bambini. Tra le patologie piu' invalidanti ci sono l'artrite reumatoide (che si manifesta con il blocco delle articolazioni) e la sclerodermia (con l'indurimento della cute): queste presentano anche una mortalita' piu' alta. La presidente dell'Apmar ha anche sottolineato l'importanza della diagnosi precoce: ''se avviene - conclude - abbiamo la possibilita' di evitare un'invalidita' futura''.  
