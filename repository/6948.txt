#titolo Matrimonio allunga vita, per single rischio morte prematura - Stili di vita - Salute e Benessere
  Il matrimonio allunga la vita? Forse, o quanto meno riduce la mortalita' negli adulti di mezza eta'; i single o coloro che non sono piu' sposati hanno un rischio doppio di morire precocemente (tra 40 e 50 anni) senza raggiungere la vecchiaia.     E' quanto dimostra una ricerca condotta da Ilene Siegler della Duke University Medical Center in Usa i cui risultati sono stati pubblicati sulla rivista Annals of Behavioral Medicine. 
Gli esperti hanno tenuto sotto osservazione oltre 4800 individui per moltissimi anni vedendo quali di loro raggiungevano la vecchiaia e quali invece morivano precocemente, quando erano adulti di mezza eta'. 
E' emerso che i single o coloro che non erano piu' sposati avevano un rischio doppio di morire precocemente, senza raggiungere la vecchiaia. Il matrimonio evidentemente garantisce un sostegno fisico e psicologico e fa guadagnare in salute per cui essere single va considerato un fattore di rischio per persone di mezza eta'.  
