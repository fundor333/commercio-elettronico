#titolo Il caso che scuote il Palazzo - Speciali
L'inchiesta sul 'caso Ruby', la giovane marocchina che  all'epoca dei fatti aveva 17 anni e che ha parlato di incontri nella  villa di Arcore di Silvio Berlusconi, nasce dai sospetti di alcuni  investigatori su quella ormai famosa notte, tra il 27 e il 28 maggio  scorsi, trascorsa dalla ragazza in questura a Milano e conclusasi poi  con l'affidamento alla consigliera regionale lombarda Nicole Minetti,  dopo due telefonate di Palazzo Chigi. 
 Il premier è indagato per  prostituzione minorile e concussione. Prostituzione minorile perché,  secondo le indagini, sarebbe stato cliente di una prostituta minorenne.  Ruby, però, ha sempre detto di non avere mai avuto rapporti sessuali con  lui. L'accusa di concussione, invece, è legata al fatto che Berlusconi,  secondo gli inquirenti, per nascondere il suo rapporto con la  prostituta, andato avanti per numerosi weekend, e per evitare che la  vicenda venisse alla luce avrebbe abusato delle sue funzioni di primo  ministro telefonando in Questura la notte tra il 27 e il 28 maggio per  fare affidare Ruby alla Minetti. 
 La consigliere regionale è indagata per  favoreggiamento della prostituzione, come il direttore del Tg4 Emilio  Fede e l'agente di spettacolo Lele Mora, che avrebbero fatto da  'tramite' nei rapporti tra il premier e la prostituta. La Procura di  Milano, nei mesi scorsi, aveva comunicato che le procedure di  affidamento della giovane marocchina, scappata diverse volte dalle  comunità per minori, e finita in Questura perché accusata di furto, si  era svolto correttamente. 
 Lo stesso aveva precisato il Ministero  dell'Interno, mentre la pm dei minori Anna Maria Fiorillo aveva  contestato questa versione. L'inchiesta sul 'caso Ruby', affidata ai  procuratori aggiunti Ilda Boccassini e Pietro Forno e al pm Antonio  Sangermano, anche dopo le precisazioni sulla correttezza  dell'affidamento, si éconcentrata però negli ultimi mesi proprio sulle  telefonate partite da Palazzo Chigi per ottenere il 'rilascio' della  ragazza.  
