#titolo Residui 5 volte piu' alti su cibi importati  - Benessere - Terra&Gusto
  - BRUXELLES - Nei prodotti alimentari importati in Europa, la percentuale di residui di pesticidi oltre ai livelli consentiti, "é stata cinque volte più alta rispetto a quella negli alimenti di produzione comunitaria". Lo rivela la relazione annuale sui pesticidi pubblicata dall'Autorità europea per la sicurezza alimentare (Efsa). Insomma, i dati parlano chiaro: sono i produttori europei, insieme a norvegesi e islandesi, che offrono gli alimenti più sani ai loro consumatori. 
I controllori Ue della sicurezza alimentare sono giunti a queste conclusioni esaminando i programmi nazionali di monitoraggio sui pesticidi realizzati in tutti gli Stati membri: oltre 77mila campioni prelevati su 500 diversi tipi di alimenti dove è stata ricercata la presenza di 982 residui chimici. I risultati sono più che incoraggianti in quanto nel 97,2% dei casi sono stati rispettati i limiti fissati dalla normativa europea sui pesticidi, con punte di eccellenza per gli alimenti di origine animale. Questo fa concludere agli scienziati dell'Efsa che "non ci sono rischi sul lungo termine per la salute dei consumatori derivati dai residui assunti nella dieta alimentare".  
Sul breve periodo poi, la relazione "esclude un rischio per i consumatori per il 99,6% dei campioni di cibo esaminati". Sotto la lente di ingrandimento dell'Agenzia alimentare europea è finita anche la produzione biologica che non usa metodi convenzionali per fertilizzare le colture: dai quasi 3.600 campioni analizzati è comunque emerso che nello 0,8% dei casi erano stati superarti i livelli massimi di residui di pesticidi consentiti dall'Europa.  
