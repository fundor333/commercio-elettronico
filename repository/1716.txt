#titolo Volkswagen, 9,3 mln veicoli nel 2012. Fatturato +21% - Industria e Mercato - Motori
  WOLFSBURG - Volkswagen Group ha confermato e precisato, durante la conferenza annuale di bilancio a Wolfsburg, i risultati per il 2012 anticipati nei giorni scorsi. Con 9,3 milioni di veicoli consegnati nel mondo, il fatturato e' salito da 159,337 miliardi a 192,676 miliardi di euro, che rappresentano un incremento del 20,9%. L'Ebit e' stato di 25,492 miliardi di euro, contro i 18,926 del 2011 (+34,7%), un risultatio fortemente influenzato dal consolidamento nel Gruppo di Porsche che, per effetto della plusvalenza delle opzioni, ha contribuito per 12,3 miliardi di euro.     Come ha sottolineato oggi Martin Winterkorn, CEO del Gruppo, l'EBIT per il 2012 si e' attestato a 11,51 miliardi di euro, con un lieve incremento (+2,1%) rispetto all'anno precedente quanto si erano raggiunti gli 11,271 miliardi di euro. Winterkorn ha fatto notare a questo riguardo che questa cifra non comprende quanto ricavato dalle JV in Cina - dove il Gruppo tedesco detiene il 50% - cioe' 3,7 miliardi di euro contro i 2,6 contabilizzati nel 2011.     L'utile netto e' salito a 21,884 miliardi di euro con un incremento del 38,5% rispetto al risultato del 2011 quanto si erano raggiunti i 15,799 miliardi di euro. Diminuiti invece il cash flow operativo che passa da 8,5 a 7,209 miliardi di euro (-15,2%) e la liquidita' netta del settore Automotive, sceso da 16,951 a 10,573 miliardi di euro (-37,6%).     Come precisa il Gruppo, queste diminuzioni sono legate al completamento dell'ingresso in Porsche, alla acquisizione di Ducati ed alla crescita delle quote al 73,72% nel costruttore di veicoli industriali MAN. La liquidita' - sottolinea Volkswagen - offre la solidita' finanziaria e la stabilita' necessarie per realizzare il piano Strategy 2018.     Per il settore Automotive il ROE e' stato del 16,6%, ben al di sopra  - ha fatto notare Hans Dieter Poetsch, membro del board con responsabilita' per la finanza - del risultato minimo fissato al 9%''. 
Il board del Gruppo e il consiglio di sorveglianza, in funzione dei risultati ottenuti, hanno proposto che alla prossima assemblea degli azionisti venga erogato un dividendo di 3,5 euro per ogni azione ordinaria (era stato di 3 euro per l'esercizio 2011) e di 3,56 euro (3,06) per quelle privilegiate. 
A livello di brand, Volkswagen - che ha consegnato 5,7 milioni di auto nel 2012 (+12,7%) - ha visto scendere leggermente l'utile operativo, passato dai 3,8 miliardi di euro del 2011 a 3,6 miliardi (-4,1%) sostanzialmente per effetto degli investimenti legati al lancio della nuova generazione della Golf e per quelli destinati alla industrializzazione della nuova piattaforma modulare.     Anche Audi, come gia' comunicato nella conferenza di martedi', ha stabilito un nuovo record nelle vendite, salendo da 1,3 a 1,5 milioni di veicoli consegnati. L'utile operativo e' salito leggermente (+0,6%) passando da 5,3 a 5,4 miliardi di euro.     Skoda, che ha consegnato 939mila auto contro le 879mila del 2011 (+6,8%) ha visto scendere l'utile da 743 a 712 milioni di euro. Resta in 'rosso' Seat che e' scesa nelle vendite (da 350mila a 321mila unita', pari ad un -8,3%) e che ha, pero', ridotto le perdite da 225 milioni a 156 milioni di euro. 
Il costruttore di auto di lusso Bentley e' cresciuto nelle vendite del 21,5% (da 7.003 a 8.510 unita') con un utile operativo di 100 milioni di euro, contro gli 8 del 2011.     L'altro 'specialista' del Gruppo, Porsche, ha venduto lo scorso anno 62mila auto, generando nei 5 mesi di consolidamento in Volkswagen un utile operativo di 946 milioni di euro.     Infine i tre brand nel settore dei veicoli per trasporto: Volkswagen Commercial Vehicles ha consegnato 550mila unita' (erano state 529mila nel 2011) ma l'utile e' sceso da 449 a 421 milioni di euro (-6,1%). Scania ha consegnato 67mila tra autocarri e bus (-15,9%) con un utile sceso da 1,4 miliardi a 930 milioni di euro. MAN ha consegnato 134mila unita' e ha realizzato un utile operativo di 808 milioni di euro.  
