#titolo Dagli orologi atomici ai computer quantistici - Fisica e  Matematica - Scienza&Tecnica
  Dagli orologi atomici superprecisi che scandiscono il tempo del pianeta e regolano i sistemi di navigazione satellitare ai computer quantistici, passando per sensori in grado di rivelare la presenza di inquinanti: sono alcune ricadute degli esperimenti di fisica quantistica premiati con il Nobel a Serge Haroche e David Wineland. "Stanno realizzando un sogno", osserva Massimo Inguscio, direttore del Dipartimento materiali e dispositivi del Consiglio Nazionale delle Ricerche (Cnr) e membro dell'Accademia dei Lincei.  
"Il Nobel premia la capacità di manipolare e controllare la materia a livello del singolo atomo", rileva Inguscio. "Un atomo - prosegue - è un oggetto che segue le regole della meccanica quantistica e non quelle della meccanica classica: per questo poterne controllare il comportamento significa controllare nuove tecnologie". E' fondamentale capire come luce e materia dialogano tra loro. "Interagendo con gli atomi - spiega l'esperto - la luce immagazzina informazione quantistica". Questo principio è alla base della crittografia quantistica, ossia della possibilità di trasmettere dati in codice usando la luce. "Proprio per le loro proprietà quantistiche, intercettarli significa distruggerli", spiega Inguscio. Tecniche come queste sono già realtà. 
Gli "abbracci a distanza" tra gli atomi nel fenomeno che i fisici chiamano "entanglement" (o "stato intricato") sono fondamentali per realizzare gli orologi atomici che oggi sono sono alla base dei sistemi di navigazione satellitare. "In futuro - osserva - potrebbero aiutare a controllare i viaggi dei veicoli spaziali fino ai confini del Sistema Solare o a verificare le leggi della relatività generale". 
Immagazzinare informazioni quantistiche apre la via a futuri computer molto più potenti e precisi di quelli attuali. Se questi immagazzinano informazioni secondo un codice binario fatto di 0 e 1, l'informazione quantistica è invece nella sovrapposizione fra i due stati: "da questa idea - osserva Inguscio - è possibile immagazzinare informazioni in modo sempre più ricco, con possibilità infinite. 
Tra le ricadute più grandi delle ricerche premiate con il Nobel per la fisica c'é il fatto che rendono possibili "test sulle leggi fondamentali della natura. Ossia test - rileva - che permettono di capire che cosa è successo all'origine dell'universo studiando con estrema accuratezza come variano le costanti fondamenti della fisica". 
Sono realtà, infine, i laser per sensori ambientali nati in Italia, nell'istituto diretto da Inguscio, e da numerosi gruppi attivi nell'Istituto nazionale di ottica del Cnr e nel Laboratorio Europeo per la Spettroscopia Non-lineare (Lens), entrambi a Firenze, l'università Sapienza di Roma e Trento, , mentre gruppi di fisica teorica sono attivi a Pavia, Bari e Camerino.  
