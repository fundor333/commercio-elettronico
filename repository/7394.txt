#titolo Aifa, rimosso divieto utilizzo vaccini  - Speciali ed Eventi - Salute e Benessere
  ROMA - A seguito dell'esito delle indagini e' stato rimosso il divieto di utilizzo dei vaccini antinfluenzali fabbricati dalla Novartis V&D, adottato in via precauzionale a tutela della salute pubblica . Lo afferma in una nota l'Agenzia italiana del Farmaco (Aifa.) La decisione, spiega l'Aifa in una nota, e' stata possibile in seguito alle accurate verifiche effettuate sulla documentazione prodotta dall'Azienda in risposta alle richieste di condurre approfondite indagini su un possibile difetto di qualita' presente in alcuni lotti di vaccino e alle concomitanti analisi straordinarie effettuate sia dall'Azienda, sia dall'Istituto Superiore di Sanita'. 
   
 L'Aifa sottolinea che i lotti precedentemente sospesi '' non sono mai stati distribuiti e quindi non sono mai stati presenti sul mercato. Gli ulteriori controlli, aggiuntivi a quelli che vengono espletati di routine, hanno confermato l'assenza di difetti di qualita' sui lotti commercializzati''. 
   
 ''Cio' dimostra l'estrema attenzione e il rigore delle verifiche cui sono sottoposti tutti i vaccini, tali che, anche laddove si ravvisi la remota possibilita' di presenza di un minimo difetto di qualita', vengono adottati prontamente provvedimenti cautelativi a tutela della salute pubblica che riguardano non solo i lotti su cui si nutrono dei sospetti, ma tutta la produzione nel suo complesso''.  
