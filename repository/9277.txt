#titolo Le parodie del 'web-fenomeno' Oblivion in teatro ad Aosta - Spettacoli e Sport
     (ANSA) - AOSTA, 26 GEN - Resi celebri dalle sintesi-parodie
delle opere letterarie &#8211; la piu' celebre, 'I promessi sposi in
dieci minuti', ha ottenuto due milioni di contatti su YouTube &#8211;
il gruppo 'Oblivion' l'1 e 2 marzo alle 21 portera' al teatro
Giacosa di Aosta 'Oblivion show 2.0: Il sussidiario' nell'ambito
della 'Saison culturelle'.    I cinque artisti (allo stesso tempo cantanti e attori,
cabarettisti e comici) sono Graziana Borciani, Davide Calabrese,
Francesca Folloni, Lorenzo Scuda e Fabio Vagnarelli, che 
proporranno al pubblico valdostano la rivisitazione del
precedente fortunatissimo show. Uno spettacolo, per la regia di
Gioele Dix, che rappresenta un'evoluzione in stile 'Oblivion' in
cui sono mescolati Lady Gaga, Bach, Tiziano Ferro e William
Shakespeare. Con eleganza e irriverenza, gli 'Oblivion'
raccontano storie epiche o semplici avvenimenti quotidiani
giocando continuamente con la musica, utilizzando canzoni e
testi famosi per ricomporli in modo surreale, o cimentandosi con
canzoni originali e virtuosistici esercizi di stile, strizzando
l'occhio al cabaret e al cafe' chantant, con riferimenti come il
'Quartetto Cetra', Giorgio Gaber e la follia dei 'Monthy
Python'.    Dopo anni di gavetta gli 'Oblivion' sono diventati un
fenomeno dapprima sul web e poi in teatro. Migliaia di studenti
impazziscono per le loro parodie culturali, oltre a 'I Promessi
sposi', anche 'Shakespeare in 6 minuti', 'Dante' e 'Pinocchio'. Il gruppo ha, poi, realizzato un ciclo di 'lectio dementialis'
sui 'Promessi sposi' nelle scuole italiane e un libro con dvd
('I promessi esplosi') tra il didattico e il comico. (ANSA).
