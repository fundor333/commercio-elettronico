#titolo Derivati: Ue; da meta' marzo scatta giro vite - Economia e lavoro - ANSA Europa
  BRUXELLES - Le nuove e  piu' severe  regole sui prodotti derivati entreranno in vigore a meta' marzo: lo ha annunciato oggi il commissario Ue per il mercato unico Michel Barnier dopo che Parlamento e Consiglio hanno dato luce verde alle disposizioni tecniche proposte dall'esecutivo europeo per l'applicazione delle nuove norme. 
 
Secondo  Barnier  si tratta di una riforma ''fondamentale per migliorare la sicurezza e la trasparenza delle transazioni sui prodotti derivati e ridurre i rischi ad esse collegati. Le istituzioni finanziarie e tutte le altre imprese interessate dovranno conformarsi alle nuove regole''. La prossima settimana il commissario Ue si rechera' negli Stati Uniti per assicurare alle autorita' americane che l'Europa ha ''mantenuto gli impegni presi nell'ambito del G20'' e che ora anche nell'Ue saranno applicate regole ''piu' severe'' equivalenti a quelle gia' in vigore al di la' dell'Atlantico. ''Spero che la mia missione - ha detto Barnier - consenta di realizzare sostanziali progressi verso un sistema in cui Ue e Usa riconoscono che le rispettive regole hanno effetti equivalenti''. 
 
Le  nuove norme  puntano a impedire che le transazioni finanziarie sui derivati sfuggano ai dovuti controlli attraverso operazioni al di fuori dei mercati. Il periodo per la liquidazione e il regolamento delle operazioni sui titoli non dovra' superare i due giorni lavorativi da quello in cui e' stato effettuato il trading. Per le Pmi e' stata introdotta piu' flessibilita', con un periodo di grazia di 15 giorni in cui saranno esentate dal pagamento di sanzioni se non avviene l'operazione di regolamento titoli. 
 
Parallelamente i depositari centrali di  strumenti finanziari  potranno fornire servizi bancari utilizzando la stessa entita' legale, ma dovranno rispettare condizioni prudenziali ulteriori, avere capitale aggiuntivo e ricevere l'autorizzazione per la licenza bancaria.  
