#titolo Scuola Sant'Anna, la ricerca di eccellenza 'trasversale' - Dossier - Scienza&Tecnica
  Per la Scuola Superiore Sant'Anna di Pisa, uno degli istituti italiani di eccellenza nel campo delle scienze applicate, è pronta la nuova sfida: dell'inaugurazione dei corsi dell'anno accademico 2012-2013. Il via è per il 22 ottobre. 
''La cerimonia di apertura dei corsi assume sempre grande significato, perchè coincide con il momento, anche simbolico, in cui si tracciano le linee principali delle attività di ricerca e di formazione'', spiega il rettore, Maria Chiara Carrozza. 
''E' un evento molto importante - ha aggiunto - grazie soprattutto alla lectio magistralis di Adalsteinn Brown, direttore dell'Institute for Healt Policy, Management and Evaluation dell'Università di Toronto, su argomenti scientifici legati a temi di cui tutti noi sentiamo discutere in questi giorni e con i quali dobbiamo e dovremo confrontarci. Perchè - osserva il rettore - il sistema sanitario, che si declina in voci quali accesso alle cure e alle prestazioni, loro qualità, tempi di attesa, costi a carico dei contribuenti, rimodulazioni di compartecipazioni della spesa, è un argomento che non esclude nessuno. Da Brown, considerato uno dei maggiori esperti a livello internazionale in termini di management del settore sanitario, ci aspettiamo un contributo importante per capire come si conciliano qualita' delle prestazioni ed equita' nella copertura dei costi''. 
La cerimonia è anche l'occasione per annunciare ''il rilancio di alcuni settori, nuovi progetti, anche nello sviluppo nelle infrastrutture a sostegno della ricerca, l'avvio di 'joint open lab' su tematiche trasversali ai nostri settori, perche' la ricerca procedera' sempre piu' in maniera trasversale e per forti filoni strategici, soffermandoci sulla crisi perchè come scuola intendiamo portare un contributo al suo superamento, con una significativa attenzione alla mobilità e all'innovazione sociale''.  
