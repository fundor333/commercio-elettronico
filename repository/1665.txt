#titolo Audi, al via prevendita della RS 6 Avant - Prove  e Novit√† - Motori
  ROMA - La terza generazione della supersportiva RS 6 Avant ha debuttato ufficialmente al salone di Ginevra. Nelle concessionarie sono partite le prevendite della nuova sportivissima che sara' venduta ad un prezzo di 111.800 euro dal prossimo mese di giugno. 
La nuova RS 6 Avant e' spinta da un 4.0 TFSI con doppio turbocompressore che eroga 560 CV (412 kW) e sviluppa una coppia di 700 Nm a soli 1.750 giri. Grazie anche alla presenza di serie della trazione integrale quattro e del cambio automatico tiptronic a 8 rapporti, la vettura scatta da 0 a100 km/h in 3,9 secondi mentre la velocita' massima puo' essere limitata elettronicamente fino a 305 km/h. 
Cio' nonostante, la tecnologia cylinder on demand insieme al sistema Start&Stop permettono un consumo medio di 9,8 l/100 km, inferiore di circa il 40% rispetto alla precedente versione. La RS 6 Avant vanta un equipaggiamento di serie che comprende, tra le altre cose, adaptive air suspension RS, antifurto e predisposizione localizzatore, BOSE Surround Sound, cerchi in lega di alluminio fucinato in misura 9,5Jx20, climatizzatore automatico comfort a quattro zone, inserti in carbonio opaco, sedili anteriori sportivi RS, riscaldati e rivestiti in Alcantara/pelle con logo RS 6 e impuntura a losanghe. Non mancano, infine, i gruppi ottici xeno plus con luci diurne in tecnologia LED, il sistema di ausilio al parcheggio plus e il sistema di navigazione MMI plus con MMI touch.  
