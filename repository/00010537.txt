#titolo VENEZIA - Da Marisa la tradizione resiste - I ristoranti consigliati da giornalisti ANSA
  (di Rita Bonaga) 
    VENEZIA - Difficile trovare posto , non solo perche' il locale e' minuscolo. La ragione e' che per i veneziani la Marisa e' un 'mito' da molto tempo.Da quando a meta' degli anni '60, nella sua osteria affacciata sul canale di Cannaregio, sfamava motoscafisti e muratori con gustosi 'cicheti' a  base di frattaglie. O, ma solo se l'avvertivano in tempo, riempendo le loro gamelle di pasta al sugo di masaro oppure di risotto con le secole. E' cominciata cosi' la sua fama tra i veneziani, cresciuta sempre piu'  con il passare degli anni tanto da trasformare il vecchio 'bacaro' (arrangiato sotto casa con un banco, una ghiacciaia e due tavoli sgangherati) nella trattoria da ''a' Marisa''  che ha conquistato clienti anche fra i turisti dai gusti meno scontati. 	   Il locale e' rimasto piccolo, ma all'ora di pranzo gli operai si mescolano con gli studenti e i professori di Ca' Foscari, diventati dei 'fedelissimi' da quando l'Universita' ha aperto una sede a due passi da li': proprio nell' edificio dell'ex Macello di Venezia dove la Marisa 'rimediava' le frattaglie che hanno fatto la sua fortuna e che ancora oggi sono la specialita' del locale. A cucinarle a regola d'arte da qualche anno e' la figlia Anna e la sera il menu' e' a sorpresa: il primo cliente che prenota decide se di carne o di pesce, tutto il resto dipende dall' estro del momento ella cuoca. 
   Se la scelta cade sulla carne, dalla cucina puo' uscire lo sguazzetto alla bechéra ( brodo di carne con trippa e 'rumegal', l'esofago tradotto dal veneziano), oppure le tagliatelle al sugo di masaro (il maschio dell'anatra), il risotto in caroman (carne di castrato) o con le 'secole' (sfilaccetti di carne), oltre ai classici nervetti, la spienza (milza) e ogni tipo di selvaggina. Se il menu' vira invece sul pesce, si va dai tipici bigoi in salsa, al tradizionale baccala' mantecato, alle cozze al forno (in veneziano peoci), dai folpetti in umido al branzino marinato. La tradizione e' immancabile anche nel dessert: la crema al mascarpone viene servita con i baicoli, i biscotti veneziani 	     
A pranzo si mangia con 12-15 euro, mentre la cena costa sui 35 euro, vino compreso. Se non si prenota in anticipo e' impossibile trovare posto, soprattutto la sera quando 'a Marisa' si riempe di turisti in cerca di locali veneziani autentici fuori dai soliti percorsi 'obbligati' All'interno i coperti sono solo 25, ai quali d'estate si aggiungono 35 posti all'aperto con vista del ponte dei Tre Archi e la laguna sullo sfondo.  
Trattoria Dalla Marisa. Cannaregio 652/b - 30121 Venezia - 	Tel. 041 720211 Orari: 12-15 e 20-23. Chiuso la sera di lunedì, mercoledì e venerdì.  
