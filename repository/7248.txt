#titolo Beyoncé sostiene Obama: party esclusivo per lui - Photostory Curiosità
Barack Obama come Jay-Z? Ad azzardare il paragone, o quanto meno a sottolineare che i due hanno diverse cose in comune, è stato lo stesso presidente americano durante l'evento di raccolta fondi tenutosi al '40/40 Club' di New York, di proprietà della star. 
 "Abbiamo entrambi figlie, e le nostri mogli sono più popolari di noi. E' dura, ma va bene così", ha scherzato Obama durante la serata organizzata dal rapper e dalla consorte Beyoncé. Al party da 40mila dollari a testa hanno partecipato circa 100 persone, permettendo all'inquilino della Casa Bianca di incassare 4 milioni di dollari per la sua campagna elettorale. Obama, salendo sul palco ha ringraziato le due star, rivelando - scherzosamente - che la first lady Michelle e le figlie Malia e Sasha erano molto arrabbiate di non essere lì con lui. 
 "Non voglio che gli americani abbassino la guardia, ma nemmeno che si scoraggino", ha quindi affermato il presidente tornando a toni più seri. "Il Paese sta andando verso una direzione più giusta e più equa, e l'economia crescerà senza lasciare indietro nessuno", ha spiegato ancora, facendo poi un velato - e raro - riferimento al fatto di essere il primo afroamericano presidente degli Stati Uniti. 
 Beyoncé, che per l'occasione indossava un abito da cocktail rosso, si è detta "onorata" di aver organizzato l'evento, sottolineando che lei e il marito sono grandi sostenitori di Obama, e faranno tutto il possibile per contribuire alla sua rielezione. Nel locale era stata costruita una torre fatta con 350 bottiglie di champagne Armand de Brignac e alta quasi 5 metri e mezzo. Tutte bottiglie da 800 dollari l'una, per oltre 280.000 dollari. Un particolare che potrebbe non giovare molto a Obama, considerando che la cifra è pari a oltre sei volte il reddito medio di una famiglia americana. 
 E' molto forte il sostegno di Beyoncé al presidente uscente: sul suo sito la star pubblica una foto in compagnia del marito e di Obama, con ben in evidenza il numero dei giorni che mancano al voto.  
