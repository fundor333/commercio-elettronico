#titolo A Cagliari accordo tra aree umide mediterraneo - Natura - Ambiente&Energia
     (ANSA) - CAGLIARI, 21 GEN - Una rete di zone umide protette
nell'area del Mediterraneo che collega Italia e Spagna e in
particolare Sardegna, Emilia Romagna, Toscana e Valencia per far
girare l'economia e conservare l'ambiente. L'idea di creare un
accordo tra i tre parchi regionali di Molentargius Saline di
Cagliari, Delta del Po e Maremma in Toscana, e Albufera (Spagna)
e' stata lanciata a Cagliari nel corso del convegno ''Una rete
di aree protette nel Golfo degli Angeli''. Una giornata che ha
messo a confronto esperienze e contributi di esperti e
rappresentanti delle istituzioni sul tema del turismo ambientale
nelle zone umide e sulla possibilita' di creare nuove
opportunita' di sviluppo in questi territori. Con un obiettivo:
''Coniugare la tutela del territorio e della biodiversita' alla
promozione del turismo ambientale e sostenibile - ha
sottolineato Sebastiano Venneri, presidente di Vivilitalia -
perche' le zone umide non devono essere si tutelate ma da zone
di vincoli e divieti devono creare ricchezza e dare lavoro''.    Ad ospitare il convegno e' stato il fabbricato industriale
dei Sali Scelti, sede attuale della direzione del Parco
Molentargius Saline. Tutto attorno c'e' il compendio
naturalistico che si estende per circa 1400 ettari, con le sue
migliaia di fenicotteri rosa che per la prima volta in Italia
hanno deciso di nidificare nel 1993 - solo nel 2011 se ne
contavano 7000 - ma ricco anche di pregiate specie di uccelli
acquatici, gli specchi d'acqua dolce e salata e i resti della
gloriosa fabbrica del sale. ''L'impatto con Molentargius e'
stato emozionante - sottolinea Massimo Medri, presidente del
Parco regionale Delta del Po - sono rimasto incantato dalla
straordinario natura''.
