#titolo Chernobyl: crollo in area 4/o reattore - Nucleare - Ambiente&Energia
  (di Giuseppe Agliastro) 
Cernobyl torna a lasciare il mondo con il fiato sospeso. Il muro e il tetto di una sala macchine sono crollati ad appena 50 metri dal quarto reattore della centrale (lo stesso che esplose 27 anni fa causando il peggior incidente nucleare della storia), per fortuna - sembrerebbe - senza conseguenze. 
L'incidente e' avvenuto ieri pomeriggio attorno alle 14 locali, quando una parte del muro di calcestruzzo di una sala turbine e 600 metri quadri del tetto metallico che la ricopriva hanno ceduto improvvisamente. Secondo le autorita' non ci sarebbe comunque nessun rischio concreto, visto che il crollo non ha coinvolto il vecchio sarcofago (non piu' ermetico) costruito in fretta e furia dopo il disastro del 1986 per racchiudervi il reattore e proteggere il mondo dalla continua fuoriuscita di materiale radioattivo. ''Tutti devono stare assolutamente sereni'', ha subito precisato la portavoce della centrale di Cernobyl, Maia Rudenko, mentre una nota dell'ente che gestisce il sito nucleare cercava di gettare acqua sul fuoco chiarendo che ''la costruzione in questione non costituisce parte sostanziale della struttura d'isolamento'' e ''non e' stato rilevato alcun cambiamento nel livello di radioattivita' della zona''. Nonostante la situazione sembri sotto controllo, ''per precauzione'' il consorzio francese 'Novarka' ha fatto evacuare immediatamente dall'area dei cantieri piu' di 80 operai impegnati nella costruzione del nuovo scudo protettivo, un gigante alto 108 metri, lungo 162 e profondo 257 che dovrebbe essere pronto entro meta' del 2015 e che costera' alla comunita' internazionale un miliardo e mezzo di euro. Parlando al telefono con l'ANSA, un responsabile dell'ufficio stampa di Vinci (una delle aziende che fa parte di 'Novarka') ha fatto sapere che dopo l'incidente il consorzio effettuera' ''dei controlli'' per salvaguardare la sicurezza dei suoi lavoratori. 
A dirsi preoccupato e' invece Vladimir Ciurov, un dirigente di Greenpeace Russia: ''Anche se il livello di radioattivita' non e' cambiato - ha affermato in un'intervista all'agenzia Interfax - questo e' un segnale inquietante. Se sono crollati i muri di una sala macchine, non c'e' nessuna garanzia che non crolli presto anche il sarcofago costruito nel 1986''. Non si e' fatta attendere la risposta della centrale, che ha assicurato che ''tra il 2004 e il 2008'' e' stato ''realizzato un importante progetto per la messa in sicurezza del sarcofago esistente'' e che ''tutti gli elementi instabili sono stati rinforzati'' per cui il vecchio scudo protettivo dovrebbe resistere almeno fino al 2023. Dopo questo incidente, comunque, la preoccupazione sulla sicurezza della centrale nucleare di Cernobyl non puo' che aumentare. 
 GREENPEACE, NON MINIMIZZARE 
Greenpeace ritiene doveroso non minimizzare i segnali forniti da Valery Kalchenco, capo della sottocommissione del Parlamento Ucraino sulle conseguenze della catastrofe di Cernobyl, a proposito del crollo, ieri, di una parte del muro e della copertura dell'edificio turbine del reattore numero 4 della centrale nucleare di Cernobyl. Parte della copertura dell'edificio turbine tra l'Unita' 3 e 4 della centrale - riferisce Greenpeace - e' crollata per il peso della neve accumulatasi. L'area colpita dal crollo ''e' di circa 500-600 metri quadrati'' e sempre secondo Kalchenco, le unita' d'emergenza e le forze militari sono gia' sul posto e stanno rimuovendo i detriti e la neve, mentre le radiazioni in ambiente sono nella norma''. 
Secondo il direttore esecutivo di Greenpeace Italia, Giuseppe Onufrio ''anche se il livello di radioattivita' nell'ambiente non ha subito variazioni, il segnale e' preoccupante. Se le lastre iniziano a cedere nella sala turbine, non vi e' alcuna garanzia che la struttura di protezione costruita nel 1986 non crolli. Il sarcofago costruito a protezione del nucleo della centrale non puo' reggere ancora a lungo ed e' questo il motivo per cui si sta costruendo una nuova struttura''. 
Il problema maggiore del sarcofago, si legge in una nota di Greenpeace, ''e' dato dalla polvere che si sta accumulando all'interno della struttura. Questa polvere e' radioattiva e se si dovesse disperdere per decine di chilometri nella zona circostante la centrale creerebbe dei seri pericoli, contaminando l'area''. ''Nonostante siano trascorsi quasi 30 anni dal disastro di Cernobyl - conclude Onufrio - la centrale resta un pericolo per la vita delle persone. Rimarra' un problema per i secoli a venire. La cosa piu' preoccupante e' che ognuno dei 400 reattori funzionanti nel mondo e' una potenziale Cernobyl. Fukushima lo ha dimostrato''.  
