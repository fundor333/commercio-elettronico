#titolo Auto: Ue, via libera provvisorio ad aiuti gruppo Psa - Industria e trasporti - ANSA Europa
     (ANSA) - BRUXELLES, 11 FEB - La Commissione europea ha dato
oggi un via libera provvisorio agli aiuti pubblici destinati al
gruppo automobilistico Psa (Peugeot-Citroen). Lo Stato
garantira' l'emissione di obbligazioni da parte di Banque Psa
Finance di obbligazioni per 1,2 miliardi di euro. A fronte degli
aiuti, Psa dovra' presentare a Bruxelles un dettagliato piano di
ristrutturazione. L'ok temporaneo di Bruxelles va alle garanzie per 1,2 miliardi
di euro che lo stato francese ha mobilitato finora per coprire
le emissioni di titoli della Banque Psa Finance, che saranno a
tre anni. Psa ha ora sei mesi di tempo per sottoporre
all'Antitrust Ue il piano di ristrutturazione non solo della
banca ma dell'intero gruppo automobilistico, in quanto gli aiuti
di stato andranno di fatto a finanziare le attivita' commerciali
di Peugeot-Citroen. Il governo francese aveva annunciato un
piano da 7 miliardi di euro complessivi, ma finora di fatto ne
ha impiegati - e quindi notificati alla Commissione Ue - solo
1,2. I restanti 5,8, quando verranno utilizzati, dovranno essere
ugualmente notificati a Bruxelles, ma il piano di
ristrutturazione che il gruppo Psa dovra' presentare entro i
prossimi sei mesi dovra' comunque gia' essere completo.
