#titolo Auto investe Laurent Jalabert, e' grave  - Altri Sport
L'ex ciclista professionista francese Laurent Jalabert è stato investito da un'auto mentre pedalava lungo una strada nel sudovest della Francia, ed è rimasto gravemente ferito. Lo riferiscono diversi media locali, citati dalla radio France Info. Secondo le prime informazioni, Jalabert sarebbe stato travolto da una macchina che arrivava in senso inverso, e avrebbe perso conoscenza, risvegliandosi all'arrivo dei soccorsi. Nell'impatto avrebbe subito numerose fratture. 
 L'incidente, secondo quanto riportano i media locali, è avvenuto non lontano dalla casa di Jalabert, a Montauban, Francia sudoccidentale, nelle prime ore del pomeriggio. Lo sportivo è ora ricoverato in una clinica della città, dove gli sono state diagnosticate una frattura di tibia e perone della gamba destra e una forte contusione alla spalla. Ulteriori accertamenti sono ancora in corso, ma secondo i medici non c'é pericolo di vita. Jalabert, 44 anni, dopo il ritiro dal ciclismo professionistico ha continuato a partecipare a competizioni sportive, in particolare maratone e triathlon, oltre a condurre un'attività di commentatore televisivo e radiofonico. La settimana scorsa, aveva commentato la Parigi-Nizza per le emittenti del gruppo France Television.  
