#titolo Le masserie di Puglia - In Viaggio
  Dal Gargano al Salento le masserie di Puglia, apriranno i loro spazi - aie, frantoi, stalle, forni, palmenti – dalle 18 fino alla tarda notte di sabato 22 giugno, giorno in cui si terra' la terza edizione di 'Masserie sotto le stelle'. L'evento, organizzato dall'assessorato alle Risorse agroalimentari con il coinvolgimento della rete delle Masserie Didattiche di Puglia, e' stato presentato in occasione della Bit a Milano. ''Le masserie pugliesi – spiega l'assessore regionale alle Risorse agroalimentari, Dario Stefàno – si affermano al pari delle nostre filiere produttive agroalimentari. Concorrono anche a destagionalizzare il flusso turistico e costituiscono un prezioso presidio per la tutela della biodiversità essendo una valida integrazione all'offerta formativa scolastica e proponendosi come aule a cielo aperto ed eminenti luoghi di accoglienza di una Puglia meravigliosa'.  Ogni masseria (consultare il sito  www.masseriesottolestelle.it  per conoscere il programma completo delle strutture che aderiscono all’iniziativa) ospitera' numerose attivita' e laboratori didattici aperti al pubblico di tutte le eta'. Si potrà assistere ed esserne anche protagonisti alle operazioni di tosatura delle pecore, alle tecniche di produzione di pane (dall'impasto alla cottura in forno), alla mungitura di capre e di mucche. Oppure si potranno mettere a dimora i semi dell'orto, realizzare strumenti e utensili con materiali da riciclare. O ancora, percorre a cavallo i tratturi regi e scoprire le suggestioni della vita rurale. Non mancheranno le esibizioni di canti e di danze popolari e la degustazione ragionata dei prodotti piu' rappresentativi come l'olio extravergine d'oliva e il vino. Ad arricchire il programma, inoltre, mostre fotografiche, osservazioni astronomiche nel cielo limpido della prima notte d'estate, cene a tema a base di piatti della tradizione. A partire dal pomeriggio di venerdì 21 giugno fino al pomeriggio di domenica 23 giugno 2013 si terra' inoltre il press tour: tre gruppi di giornalisti di testate nazionali effettueranno percorsi diversi attraverso le Masserie didattiche di Puglia per conoscere le eccellenze del territorio e partecipare a laboratori didattici  
