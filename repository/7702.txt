#titolo Porti: Bari, movimentazione eccezionale apre il 2013 - Porti e Logistica - Mare
  (ANSA) - BARI, 02 GEN - Si e' aperto con una prova di efficienza il 2013 nel porto di  Bari . Il presidente dell'Autorita' portuale del Levante,  Franco Mariani , ha giudicato positivamente ''la movimentazione dei 3 serbatoi per lpg di 55 mt di lunghezza e 16 mt di diametro, dal peso di circa 1.000 tonnellate ciascuno'', i piu' grandi costruiti dalla ditta 'Walter Tosto spa', leader mondiale nella calderia. 
 Il carico eccezionale ripartira' oggi con la nave cargo  'Zhen Hua 21 '.     I serbatoi sono arrivati separatamente nei giorni scorsi nel porto di Bari, provenienti dal porto di Ortona, a bordo di un 'pontone'.  
 Le complesse operazioni di imbarco e di rizzaggio dei serbatoi (destinati alla Petredec LPG Terminal Porto Luis nelle Isole Mauritius) ''hanno impegnato severamente le maestranze e hanno richiesto anche l'intervento dei rimorchiatori napoletani''. ''L'operazione - e' detto in una nota dell'Autorita' portuale - non ha interferito in alcun modo con la normale operativita' dello scalo''. (ANSA).  
