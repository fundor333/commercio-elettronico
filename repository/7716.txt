#titolo Tevez, un 'apache' idolo dei tifosi - Visto da...
  (ANSA) – BUENOS AIRES – Finora erano stati i mondiali dei bomber Gonzalo Higuain e Martin Palermo. Forse dalla prossima partita contro la Germania sara’ il momento della ‘Pulce’ Messi, che e’ ancora a digiuno di gol. Di sicuro c’e’ che in Argentina e’ il grande giorno di Carlos Tevez.  (ASCOLTA L'AUDIO) 
 Dopo le due reti segnate ieri al Messico, Carlitos e’ sulla bocca di tutti. Il primo dei due gol e’ stato un fuorigioco cosi’ evidente che nessuno in Argentina si e’ sognato di mettere in discussione. Ma la seconda rete, quel destro  da fuori area che ha reso inutile il volo del  portiere messicano, e’ da incorniciare: e infatti, e’ difficile trovare a Buenos Aires un giornale che non abbia la foto della fucilata di Tevez. 
 In quella seconda rete, nella sua rabbia e determinazione, gli argentini hanno visto il Carlitos che conoscono e che adorano: il Tevez ex giocatore del Boca Juniors, forse un po’ pasticcione, ma che non smette mai di avere ‘fame’ di gloria e di gol, il Tevez che viene chiamato ‘l’Apache’ dal nome del quartiere dove e’ nato e cresciuto a Buenos Aires. Un quartiere tutto degrado e disperazione, che Carlitos torna spesso a visitare e dove l’unica ‘fame’ conosciuta da chi ci vive e’ quella vera.  
