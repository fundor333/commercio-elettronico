#titolo Ue: europei consapevoli cittadinanza ma meno su diritti - Altre news - ANSA Europa
     (ANSA) - BRUXELLES, 19 FEB - A vent'anni dall'introduzione
della ''cittadinanza europea'', gli europei sono sempre piu'
consapevoli di essere cittadini non solo del proprio stato
nazionale ma dell'Ue - e in questo gli italiani sono i 'primi
della classe' insieme a polacchi e romeni - pero' non si sentono
sufficientemente informati sui diritti che questo implica. E' il
risultato dell'indagine di Eurobarometro resa nota oggi, secondo
cui l'81% degli intervistati sa di essere cittadino dell'Ue ma
solo il 36% ritiene di essere ben informato sui diritti che
derivano da questa condizione. In particolare, la stragrande
maggioranza degli europei conosce quelli in materia di libera
circolazione (88%), petizione (89%), non-discriminazione in base
alla nazionalita' (82%), protezione consolare (79%) e
partecipazione a un'iniziativa dei cittadini (73%). Pero' solo
poco piu' di un un terzo (36%) - anche se in crescita del 5%
rispetto al 2007 - ritiene di essere ben informato su questi
diritti, e solo il 24% sa cosa fare quando i suoi diritti non
vengono rispettati. Gli italiani sono i piu' consapevoli di
tutti gli europei (65%) seguiti da polacchi (64%) e romeni
(63%), mentre si arriva al 93% contando anche coloro che ne
hanno gia' sentito parlare (contro il 90% dei polacchi e il 95%
dei romeni). Cala drasticamente, invece, la posizione
dell'Italia tra chi e' realmente informato sui diritti che la
cittadinanza Ue implica: appena il 35%, nel gruppo degli 'ultimi
della classe' insieme agli inglesi e ai belgi, ma anche,
paradossalmente, a buona parte dei paesi fondatori dell'Ue
(francesi e tedeschi 32%, olandesi 25%, peggio solo i lettoni -
entrati pero' nel 2004 - con il 20%). I piu' informati sono
invece i danesi (49%), gli slovacchi (47%) e - unici tra i
cittadini di un paese fondatore - i lussemburghesi (45%).   
(ANSA).
