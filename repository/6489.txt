#titolo Piepoli, Berlusconi da Santoro ha guadagnato 1 punto - Politica
ROMA - "Sono convinto che ieri Berlusconi, ospite di Santoro, abbia preso almeno 1 punto di share personale": lo sostiene il sondaggista Nicola Piepoli che spiega all'ANSA quella che è, a suo avviso, la risalita del leader del Pdl dopo la "brusca frenata" nel gradimento a seguito della scissione interna al partito, con la fuoriuscita dei 'Fratelli d'Italia' La Russa, Meloni e Crosetto.  
 Nella puntata di Servizio Pubblico in diretta ieri sera su La7, spiega Piepoli, Berlusconi "ha avuto un'impennata di consensi compensando, in parte, il calo del Pdl". Soprattutto negli ultimi tre quarti d'ora "é riuscito ad invertire la tendenza negativa del suo partito iniziando la risalita e convincendo anche persone che non sono i suoi elettori abituali".  
 In pratica Berlusconi è risultato vincente quando, prendendo il posto di Marco Travaglio, ha parlato "non attraverso parole ma per simboli".  
 "Prima della scissione interna al Pdl - aggiunge Piepoli - Berlusconi aveva un buon trend in salita, ieri ha ripreso un punto percentuale, ma resta comunque al di sotto dei livelli necessari per l'affermazione del suo partito".  
 Ad ogni modo, conclude il sondaggista, "complimenti sia a Santoro che a Berlusconi: sono stati due vincitori. Il primo aspettava fortemente da una vita di avere il secondo di fronte a sé, mentre Berlusconi è riuscito a tenere testa al suo grande nemico. Credo che la gente ricorderà per un bel po' questo confronto".   
