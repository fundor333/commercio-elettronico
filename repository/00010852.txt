#titolo Christof Innerhofer  - Protagonisti
"Al via di questa gara mi sentivo così carico ed aggressivo come in rare altre occasioni. Mi sono detto: Christof, tira dentro più che puoi. E' andata bene e si realizza un sogno". Innerhofer tinge d'azzurro la discesa di Wengen, trionfando in 2'29"82 sui 4.415 metri della pista Lauberhorn, la più lunga della coppa del mondo alla fine della quale gli atleti arrivano con il fiato in gola e le gambe che bruciano. Per Innerhofer - soprannominato Winnerhofer dopo che ai Mondiali di Garmisch 2011 fu l'atleta più forte conquistando ben tre medaglie, una per metallo - è il quinto successo in carriera, il secondo stagionale dopo la vittoria nella discesa di Beaver Creek. Christof ha messo in riga gli austriaci Klaus Kroell, secondo in 2'30"12 e Hannes Reichelt, terzo in 2'30"58. Lo ha fatto con grande scioltezza accompagnata ad una determinazione assoluta. "Negli ultimi giorni la schiena ha smesso finalmente un po' di farmi male. E così sono tornato a divertimi mentre scio. E poi - ha detto l'azzurro che l'anno scorso a Wengen era arrivato 3/o - questa gara e poi quella di Kitzbuehel tra una settimana mi piacciono molto. Come obiettivo mi ero dato quello di vincere una di queste due gare e poi, naturalmente, di prendermi una medaglia ai Mondiali di Schladming". Ora, con due vittorie stagionali, è il n.1. dell'alta velocità. 
 Pare un sogno anche perché l'azzurro aveva avuto una estate travagliatissima per colpa di dolori alla schiena che non volevano andarsene. Tanto che aveva dovuto disertare la trasferta estiva di allenamento in Sudamerica. Poi, lentamente, c'é stata la sua resurrezione. E sul viso di Christof è tornato il sorriso. Wengen è un paesino nel cuore delle Alpi bernesi. Niente auto, si arriva solo in cremaliera arrivando ai piedi di montagne leggendarie come Eiger e Jungfrau. Con cielo quasi sereno e due gradi sotto zero, gli interminabili 4.415 metri della Lauberhorn sono un tracciato d'altri tempi, con condizioni di neve inevitabilmente diverse da zona a zona, salti spettacolari come l'Hundschopf, difficili curve, lunghi tratti pianeggianti di scorrimento oltre a rettilinei ripidi e molto filanti come lo Haneggschuss dove si registra il record mondiale di velocità in cdm. Insomma, si può perdere molto in un tratto e guadagnare in quello successivo per perdere di nuovo subito dopo. 
 "Sono riuscito a spingere dove si poteva ed ad andare leggero e veloce negli altri punti, senza perdere velocità nei tratti pianeggianti", ha raccontato Innerhofer che, in ritardo al primo intermedio di ben 4 decimi, è andato poi in continua progressione sino alal vittoria. A Wengen per l'Italia c'é stato poi l'11 posto di Dmminik Paris. Se a Wengen l'Italia esulta, non altrettanta soddisfazione è arrivata dalla discesa donne di Cortina. La bresciana Daniela Merighetti, vincitrice lo scorso anno e migliore in prova, ha commesso un grave errore per eccesso di foga. E' tornata alla vittoria una strepitosa Lindsey Vonn davanti a Tina Maze ed all'altra statunitense Leanne Smith. Miglior azzurra Elena Fanchini con il 7/o posto. Domani a Wengen si gareggia in slalom speciale sulla ripida pista Maennlichen. A Cortina le donne invece scendono in pista per un supergigante.  
