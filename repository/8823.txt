#titolo La Margherita 'restituisce' 5 mln allo Stato - Politica
"Tutto sarà recuperato e restituito allo Stato, sino all'ultima lira". Lo ha detto l'ex presidente della Margherita, Francesco Rutelli, che oggi insieme all'ex presidente dell'assemblea dei Dl, Enzo Bianco, ha consegnato al ministro dell'Economia, Vittorio Grilli, cinque milioni di euro che sono una prima tranche di risorse di avanzo patrimoniale del partito. Rutelli ha sottolineato che è "un impegno preso e mantenuto, che continuerà" e tutte le risorse, comprese quelle che deriveranno dal processo a carico dell'ex tesoriere della Margherita, Luigi Lusi, in cui i Dl si sono costituiti parte civile, verranno date allo Stato. Rutelli ha evidenziato come le forze politiche si siano già impegnate su questo fronte con il dimezzamento dei finanziamenti e ha però evidenziato che "questo non basta: bisogna combattere ma fare in modo che le vicende si concludano bene e noi siamo il primo partito della storia che restituisce tutto allo Stato". Rutelli ha sottolineato che il suo ex partito deve "recuperare il suo onore" ma ha anche sottolineato che da uno scrutinio severissimo, che è stato fatto in questi ultimi mesi, é emerso che la Margherita era un partito "di persone perbene, in cui c'é stata la responsabilità di un singolo peraltro punito severamente".  
