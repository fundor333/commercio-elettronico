#titolo Campania, Storace Buontempo e il console 'fasciorock' - Politica
NAPOLI - In dirittura d'arrivo le liste de La Destra in Campania. A guidare la circoscrizione Campania 1 alla Camera sono il segretario nazionale Francesco Storace ed il presidente Teodoro Buontempo, capilista in tutta Italia. Alle loro spalle il consigliere regionale e segretario campano, Carlo Aveta, il coordinatore cittadino napoletano Mauro Santoro ed il segretario provinciale di Napoli, Luciano Marotta. Completano la lista la prima dei non eletti al Consiglio regionale, Rosaria Fornaro, insieme ad esponenti del sindacato, delle categorie professionali e dirigenti del partito in provincia di Napoli. Nella circoscrizione Campania 2 dopo Storace, Buontempo e Aveta, sono in lista i segretari provinciali di Caserta, Antonio Mazzella, e di Benevento, Giovanni Nicola Tommaselli, la vice-segretaria della federazione di Salerno, Laura Semplice ed il segretario provinciale di Avellino, Ermelindo Romano. Figurano nella lista anche diversi dirigenti nazionali e regionali nonché esponenti sindacali. Al Senato, è capolista - come già annunciato da Francesco Storace - l'ex console ad Osaka, Mario Vattani; al secondo posto il segretario provinciale di Salerno, Fausto Lucarelli, ed alle sue spalle il consigliere comunale di Sant'Anastasia, Mario Gifuni.Marco Pannella, 'conteso' come alleato nel Lazio tra Francesco Storace e Nicola Zingaretti, sceglie di apparentare la lista dei Radicali alla coalizione che sostiene il leader de La Destra come governatore. Nonostante un presunto dissenso, riferito da alcuni giornali, con Emma Bonino su questa decisione. 
 LAZIO: PANNELLA CONTESO SCEGLIE ALLEATO STORACE  - "Accogliamo l'invito di Francesco Storace ad un apparentamento con la lista radicale come gesto di rivolta morale alle discriminazioni alle quali siamo stati sottoposti". Lo ha detto Marco Pannella intervenendo a Radio Radicale. "Storace - ha aggiunto Pannella - è stato certamente un cattivo amministratore, ma è stato assolto con formula piena dalle accuse che gli sono state rivolte da Alessandra Mussolini. Quello di Storace è un elettorato proletario ed ha avuto il merito di denunciare che contro di noi c'é stato un tentativo di genocidio politico. Del resto ha appreso quasi tutto da noi, frequentandoci. Sono contento che abbia detto che senza il nostro controllo come alleato di governo nella regione Lazio non potrebbe governare bene". 
 Poco prima il candidato del centrosinistra Nicola Zingaretti, aveva rinnovato, parlando a Radio 24, il suo appello a Pannella per un'alleanza: "Mi dispiacerebbe se Pannella andasse con Storace. Ho sempre detto che per i Radicali avevamo porte aperte. Gli rinnovo l'appello ora perché i giochi da parte mia non sono ancora chiusi". 
 Poi Zingaretti ha così commentato: "Mi sembra un accordo di convenienza un po' triste perché in realtà le scelte politiche dovrebbero essere sostenute da valori e coerenze, non dalla convenienza individuale o di un gruppo. E' quindi alla fine una scelta di potere che dà vita ancora di più a una Armata Brancaleone che é tutto l'opposto di quello che in questo momento serve al Lazio per riprendersi".  
