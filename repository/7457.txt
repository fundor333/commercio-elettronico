#titolo Editoria: 'Blue Liguria', nuova grafica e piu' contenuti - Libri - Mare
  (ANSA) - GENOVA, 16 MAR - Nuovo corso editoriale per Blue Liguria. L'unica testata in italiano e in inglese della Liguria, pubblicata dalla Sagep, diventa bimestrale e si presenta in una nuova veste grafica e arricchita di contenuti. 
Dedicata a natura, cultura, gastronomia e turismo, la rivista - da domani in edicola - diventa una pubblicazione da collezionare:  ogni numero presentera' infatti servizi per far conoscere luoghi, iniziative e personaggi della Liguria. 
La nuova edizione di Blue Liguria e' stata illustrata presso la sede di Mentelocale, a Palazzo Ducale, da Silvia Neonato, appena diventata direttore di Blue Liguria e Anna Castellano che della rivista e' direttore editoriale e che sta rinnovando l'antica casa editrice Sagep. 
Il numero di marzo-aprile ha come tema centrale i fiori: fiori da mangiare, da usare per le loro virtu' curative e per i profumi. In un servizio sono selezionati i fiori nei dipinti dei musei liguri, da Van Dyck a Boldini. Un altro e' dedicato ai ''fiori'' che popolano i fondali marini. 
Tra i personaggi intervistati Giorgio Faletti, comico e scrittore di successo che racconta le sue vacanze a Vado Ligure, il critico Gillo Dorfles e il presidente dell'ANSA Giulio Anselmi, che spiega come viene percepita la Liguria nel resto d'Italia. Infine lo scrittore Bruno Morchio con il suo nuovo libro di cui Blue Liguria pubblica un'anticipazione.  Tutto nuovo e' pure il sito www.blue.sagep.it, online da oggi.(ANSA).  
