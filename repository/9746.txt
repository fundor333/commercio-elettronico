#titolo Da Al Jazeera a Cnn, un evento tv planetario - Cronaca
CITTA' DEL VATICANO - Da Al Jazeera alla Cnn, dalla Nbc a France Television, dalla spagnola Antenna 3 alla libanese Lbc. La beatificazione di Giovanni Paolo II sara' un evento televisivo. Anzi, un evento mediatico perche' accanto alle emittenti tv, a quelle radiofoniche, alla carta stampata, c'e' anche il mondo della rete mobilitato.    Al momento, sono 2.200 gli operatori dell'informazione che si sono accreditati per seguire la cerimonia. Si tratta di cifre non definitive e destinate a crescere, perche' le procedure di accredito sono ancora in corso. Grandi numeri, quindi, anche se non paragonabili a quelli dei Giubileo del 2000, quando le testate che con reporter, fotografi, telecamere raggiunsero Roma furono oltre 6.000.    In ogni caso sulla Capitale e su Piazza San Pietro il primo maggio saranno puntati i riflettori e gli occhi di mezzo mondo. 
 La Rai e il Ctv - il Centro Televisivo Vaticano - saranno impegnati, in coproduzione, nella diretta della cerimonia di beatificazione, con la regia affidata a Marco Aleotti. E la richiesta per avere accesso al segnale video e' arrivata da numerosi network televisivi sparsi nel mondo: dalla Polonia, ovviamente, dall'Irlanda, dalla Spagna, dalla Francia, dall'Olanda, dal Belgio, dagli Stati Uniti. Tante pure le tv cattoliche interessate, negli Usa, in Brasile, in Colombia, in Cile e ancora in Repubblica Ceca, Slovacchia, Slovenia.    Anche le grosse agenzie come Eurovisione, Reuters e Ap, con le loro divisioni televisive, saranno in collegamento. Cosi' come numerosi siti Internet, a cominciare da Youtube, che ritrasmetteranno le immagini della diretta. 
 Diretta che ovviamente sara' visibile anche sul portale vaticano (www.vatican.va).    Grande interesse arriva anche dal mondo arabo: Al Jazeera realizzera' una trasmissione condotta da Barbara Serra, con 'finestre' live dalla piazza e ospiti in studio, tra cui il vaticanista della Stampa, Andrea Tornielli.    Oltre al Ctv, tutti i media vaticani sono naturalmente in prima linea per coprire l'evento. Il canale italiano della Radiovaticana trasmettera' una no-stop radiofonica a partire dalle 8.44 di domani fino alle 18 di domenica. L'Osservatore Romano ha realizzato un numero speciale, di 100 pagine, interamente a colori, in edicola gia' da ieri: disponibile in sette lingue, la rivista raccoglie, oltre al testamento di Giovanni Paolo II e all'omelia funebre tenuta dal cardinale Joseph Ratzinger, le omelie di Benedetto XVI in ricordo del suo predecessore, testi di Wojtyla, articoli, interviste e una dettagliata cronologia.  
