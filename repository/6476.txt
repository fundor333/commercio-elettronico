#titolo Energia:Coeclerici:58 mln dlr da Sace per attivita'Indonesia - Shipping e Cantieri - Mare
  Â (ANSA) - ROMA, 29 GEN -  Sace  ha garantito una linea di credito di 57,8 milioni di dollari per l'espansione delle attivita' sul mercato indonesiano di  Coeclerici , il gruppo genovese specializzato nella fornitura di servizi integrati per l'approvvigionamento delle materie prime, in particolare carbone, per il mondo dell'industria siderurgica ed energetica. Lo comunica Sace in una nota.  
 Il finanziamento, erogato da primari istituti bancari europei tra i quali l'italiana  Carige  e garantito da Sace al 50%, consentira' a Coeclerici di finanziare in parte l'acquisto di  quattro navi 'Floating Transfer Stations'  destinate, tramite contratti di durata decennale, al trasbordo del carbone dalle miniere dell'East Kalimantan (Borneo) a grandi navi oceaniche in rada, per conto di PT Berau Coal, quinto produttore ed esportatore di carbone in Indonesia.  
 L'attivita' estrattiva di minerali e fonti energetiche in Indonesia ''contribuisce al 22% degli investimenti diretti esteri (pari a 19 miliardi di dollari nel 2011) e al 33% dell'export (66,5 miliardi di dollari)'', si legge nella nota. ''Il carbone e' la principale materia prima esportata dal Paese, pari al 13,4% delle esportazioni totali''.  
 Secondo le previsioni di Sace, l'Indonesia offrira' crescenti opportunita' all'export italiano, con un tasso di crescita medio del 10,7% nei prossimi due anni.(ANSA).  
