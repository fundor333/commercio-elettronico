#titolo Per futura Saab ritorno alla tradizione - Prove  e Novit√† - Motori
  (ANSA) - ROMA, 12 MAR - Una futura Saab 9-3 potrebbe avere un look fortemente legato alla tradizione del marchio, con una particolare declinazione delle soluzioni aerodinamiche proprio come era avvenuto nel 1947 con la prima 92. E' quanto propone Eduard Gray - che ha uno studio proprio a Troellhattan, in Svezia, dove operava la Saab - e che e' noto negli ambienti della creativita' progettuale per il megayacht Xhibitionist e per la super-sportiva Xhibit G. 
Gray ha lavorato sul tema storico della prima auto Saab per creare una moderna 9-3 dalle forme tondeggianti e molto gradevoli, con un taglio del padiglione da coupe' (come accadeva anche nelle piu' moderne serie 90 e 900) e con una caratteristica conformazione arrotondata della coda, paragonabile per alcuni elementi a quella di un'altra 'riedizione', quella della Volkswagen New Beetle. Sul ritorno di Saab nel mercato dell'automobile restano ancora tante incertezze, nonostante le dichiarazioni fatte lo scorso febbraio dal Gruppo cino-svedese NEVS (National Electric Vehicle Svezia) relativamente all'avvio della produzione entro il 2014 di auto elettriche con quello storico marchio. La storia ed il 'fascino' di Saab continuano pero' a stimolare la creativita' dei designer su questo tema. E questo forte valore del brand potrebbe essere uno degli elementi trainanti per il ritorno di Saab tra i costruttori di auto, se e' vero che il lancio di una versione 2014 della 9-3 con propulsione tradizionale (cosi' come dichiarato dalla stessa NEVS) potrebbe servire a ''sostenere gli investimenti per le future Saab elettriche''.  
