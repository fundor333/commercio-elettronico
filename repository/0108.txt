#titolo Show di tre delfini in porto a Cagliari - Natura - Ambiente&Energia
  CAGLIARI - Il porto dei delfini. Questa mattina nel mare di Cagliari erano in tre e nuotavano tra le banchine del Portus Karalis e gli uffici dell'Autorita' portuale. Hanno messo su uno spettacolo di immersioni e salti che ha richiamato l'attenzione di una scolaresca e di tutti quelli che passeggiavano da quelle parti. 
Non e' la prima volta che accade a Cagliari, ma lo show di oggi e' stato particolarmente gradito. Qualcuno dice che si tratta sempre della solita famigliola. Altri dicono che no, quelli di oggi erano diversi da quelli avvistati nelle scorse settimane. ''Di solito si fermavano all'imboccatura del porto seguendo le navi con la speranza di trovare un po' di cibo - spiega il presidente dell'Autorita portuale Piergiorgio Massidda - ora si avvicinano a pochi metri dalla passeggiata. Lo vediamo come un segnale di buon auspicio: anche ai delfini piace il nostro porto. Che cercheremo di rendere sempre piu' bello e pulito anche con un nuovo sistema naturale, con i microorganismi, di pulizia delle acque''. 
Omaggio gradito, ma la fauna acquatica potrebbe diventare una consuetudine al porto di Cagliari con i progetti per il Capannone Nervi. Molte le proposte per l'utilizzo del capannone rimesso recentemente a posto dall'Autorita portuale. Tra questa anche quelle di un acquario che ospiti laboratori scientifici e un centro di pet therapy per bambini disabili con i leoni marini.  
