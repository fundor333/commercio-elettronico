#titolo Bere molta acqua aiuta a eliminare virus influenza - Stili di vita - Salute e Benessere
  MILANO - Con il freddo e con le rigide temperature il nostro corpo diventa piu' vulnerabile ai malanni di stagione, come l'influenza. Eppure pochi sanno quanto sia importante mantenere la giusta idratazione, per favorire l'eliminazione del virus e per proteggersi il piu' possibile dagli eventuali contagi. Come spiega Umberto Solimene, professore all'Universita' degli Studi di Milano, ''la febbre rappresenta un temporaneo aumento della temperatura corporea, in risposta ad una malattia o ad un'infezione. Il corpo disperde il calore attraverso la sudorazione, con perdita di liquidi e sali minerali: ecco perche' una corretta idratazione puo' rivelarsi un'arma vincente, fondamentale per l'organismo''. 
La bevanda preferibile, spiegano gli esperti dell'Osservatorio Sanpellegrino, e' la comunissima acqua: ''In particolare quella minerale, in grado di reintegrare anche micronutrienti come il calcio, il magnesio e il potassio: elementi fondamentali per mantenere una corretta omeostasi del corpo, specialmente nelle eta' critiche''. Inoltre, l'acqua ''e' coinvolta nel trasporto dei nutrienti e nel bilancio energetico, senza dimenticare il potere detossificante, per eliminare sostanze nocive e scorie, e quello diluente per le sostanze ingerite attraverso la bocca, inclusi i medicinali''. 
Il problema pero', proseguono gli specialisti, e' che quando si e' debilitati ''si puo' verificare carenza di voglia di bere. 
Ancor di piu' negli anziani, in cui e' presente una difficolta' a mantenere un adeguato equilibrio idroelettrico, dato che si avverte meno il senso della sete e si beve poco anche in condizioni non patologiche''. Una corretta idratazione per l'anziano va da 1,5 a 2 litri, ma in caso di influenza o febbre le dosi consigliate possono arrivare fino ai 2,5 litri. 
Infine, concludono gli esperti, per ripristinare la normale temperatura corporea in caso di febbre pio' essere utile ''una doccia tiepida, un abbigliamento a strati e impacchi freddi. 
Anche il riposo, unito ad una corretta alimentazione saranno sicuramente validi alleati per recuperare le energie, accelerando la ripresa del benessere psico-fisico''. (ANSA).  
