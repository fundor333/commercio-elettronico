#titolo Salute: sport 'migliore amico' donne, -20% rischio tumori - Stili di vita - Salute e Benessere
     (ANSA) - ROMA, 28 SET - A di la' dei vantaggi estetici spesso
ricercati in palestre e piscine, l'attivita' fisica nelle donne
ha effetti enormi, a partire dalla riduzione del 20% del rischio
di tumore mammario. Il tema e' stato oggetto di una sessione del
congresso Mondiale di Medicina Sportiva in corso a Roma, da cui
e' pero' emersa anche la raccomandazione a non 'strafare' per
non incorrere invece in problemi fisici anche gravi.    Oltre che sui tumori, per i quali i benefici aumentano
ulteriormente dopo la menopausa, l'attivita' fisica e' un
toccasana anche per le malattie legate all'obesita', e ha
effetti molto positivi sulla sfera psicologica ed emozionale. L'inattivita' fisica raddoppia il rischio di depressione,
duplica il tasso di disturbi dell'attenzione, in particolare a
scuola e, in generale, il numero di abbandoni scolastici,
triplica il rischio di disturbi psico-sociali, incluse le
dipendenze e aumenta i problemi psicosomatici, con una
probabilita' quasi doppia di seguire comportamenti fuori dalle
regole, fino a veri e propri atti antisociali: ''La ragione
dell'associazione tra inattivita' fisica e conseguenze negative
per la salute emotiva e psicosociale e' solidamente biologica -
hanno spiegato gli esperti - L'assenza di movimento fisico
impedisce lo scarico naturale, ossia motorio, delle emozioni, in
particolare di quelle negative (rabbia, collera, paura, ansia) e
le traduce in patologie comportamentali''.    Il via libera all'attivita' e' pero' condizionato ad un
'corretto dosaggio', perche' una pratica troppo intensa puo'
avere anche aspetti patologici: ''L'esempio piu' noto ed
emblematico - ha spiegato Julia Alleyne dell'universita' di
Toronto -  e' la triade dell'atleta, che comporta gravi
disfunzioni, dall'amenorrea ai disturbi alimentari, problemi nel
metabolismo del calcio e nei profili ormonali in genere''. (ANSA).
