#titolo Notte verde Nordest, al via a Padova - Speciali ed Eventi - Ambiente&Energia
  Ha preso il via a Padova la prima giornata della 'La notte verde', l'iniziativa che coinvolge varie località del Nord Est e  mette in rete le migliori esperienze della Green economy. Domani sarà presente il ministro per l'ambiente Corrado Clini, che poi  parteciperà ad altre iniziative analoghe in varie località della regione. "Padova è una città al passo con il resto d'Europa sul fronte  dell'innovazione verde - ha spiegato il vice sindaco Ivo Rossi -; nel nuovo piano urbanistico abbiamo inserito la discriminante della  certificazione ambientale di classe A per le nuove concessioni edilizie. Con il tram e oltre 200 chilometri di piste ciclabili Padova è  all'avanguardia sulla mobilità sostenibile ed inoltre in città oltre 10mila famiglie hanno energia elettrica solare grazie agli impianti  fotovoltaici realizzati dall'amministrazione comunale in collaborazione con Interporto e Aps sinergie". Presenti alla cerimonia di  inaugurazione anche l'assessore all'ambiente Alessandro Zan, il presidente della Camera di commercio Roberto Furlan e la vice presidente  della fondazione Cassa di risparmio di Padova e Rovigo Marina Bastianello. "Padova può continuare ad essere una città attraente oltre che  per i nuovi cittadini anche per le imprese grazie proprio alla sua vocazione per l'innovazione ecosostenibile - ha detto Furlan - le  istituzioni padovane hanno saputo fare rete e mettere a sistema le migliori esperienze oltre a trovare la finanza necessaria per  sostenere i progetti di creazione di energia dal sole e dalle altre fonti rinnovabili: la questione ambientale e quella economica vanno a  braccetto. Solo con una svolta sostenibile sapremo uscire dalla crisi".  
