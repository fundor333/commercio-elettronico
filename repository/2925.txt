#titolo Rifiuti: Raee, in 4 anni raccolta quasi 1 mln tonnellate - Rifiuti & Inquinamento - Ambiente&Energia
  ROMA - Ammonta a quasi un milione di tonnellate il totale dei rifiuti raccolti nei primi quattro anni di attivita' dal Sistema nazionale di gestione dei Rifiuti da Apparecchiature Elettriche ed Elettroniche (Raee) che ha garantito un servizio omogeneo su tutto il territorio nazionale con oltre 500.000 missioni di ritiro presso 3.400 centri di raccolta con un tasso di qualita' del servizio ormai stabilizzato al 98%. 
Il dato e' emerso nel corso del Forum Raee svoltosi oggi a Ecomondo ed e' stato presentato dal presidente del Centro di Coordinamento Raee, Danilo Bonato. 
Secondo quanto ha resto noto Bonato, dal 2009 ad oggi sono state trattate e riciclate circa 50 milioni di lampade a efficienza energetica evitando la dispersione nell'ambiente di 365 tonnellate di polveri di mercurio altamente nocive. Inoltre il Raee ha accompagnato gli italiani nel passaggio alla televisione digitale terrestre trattando e riciclando oltre 15 milioni di televisori ormai obsoleti. La raccolta dei Raee ha dato il suo contributo positivo anche sul fronte dei cambiamenti climatici Con il solo riciclo dei frigoriferi e dei climatizzatori si stima siano state evitate emissioni per ben nove milioni di tonnellate equivalenti di CO2. 
Il presidente del Centro di coordinamento Raee ha rivelato, pero', che la raccolta sta diminuendo a causa di quanto avviene al di fuori del Sistema ufficiale. Una gestione esterna che rischia di concentrare l'attenzione solo sul riciclo di alcune materie senza farsi carico di tutti i componenti anche di quelli nocivi. 
''Il lavoro svolto finora - afferma Bonato - ha un enorme valore per la collettivita', soprattutto dal punto di vista della sicurezza, della tutela della salute e della salvaguardia dell'ambiente. Se oggi i quantitativi di raccolta, da noi come in altri Paesi europei, iniziano a diminuire e' bene ascoltare i campanelli di allarme e rafforzare il Sistema per contrastare la tendenza in atto. Per invertire questa tendenza e' importante puntare sul recepimento della nuova Direttiva europea sui Raee''.  
