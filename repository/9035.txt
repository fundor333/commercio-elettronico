#titolo Italia 150: Volturno, l'ultima battaglia dei Mille - Cultura e Tendenze
  di  Titti Santamato 
 Tra il 26 settembre e il 2 ottobre 1860, a sud del fiume Volturno, si  scontrano 24 mila garibaldini e 25 mila soldati borbonici. Guidate   dall'Eroe dei due mondi e da un gruppo di ufficiali tra cui Nino Bixio,  le camicie rosse sconfiggono il piu' nutrito esercito di Francesco II:  con  questa vittoriosa battaglia si conclude l'impresa dei Mille. Pochi  giorni dopo, il 26 ottobre, nei pressi di Teano, Garibaldi 'consegna' a  Vittorio  Emanuele il Regno delle due Sicilie. 
 A distanza di 150 anni, quegli avvenimenti fondamentali per il nostro Risorgimento vengono ricordati nella  Reggia di Caserta  con una mostra  ('Volturno 1860. L'ultima battaglia del Mille'), e un Catalogo, presentato oggi dal presidente del  Comitato per 150 anni dell'Unita' d'Italia ,   Giuliano Amato . 
 La mostra, inaugurata a Caserta lo scorso ottobre e che rimarra'  aperta fino all'8 dicembre, e' organizzata dalla Presidenza del  Consiglio -  Unita' tecnica di Missione per i 150 anni dell'Unita'  d'Italia e della Soprintendenza per i beni architettonici,  paesaggistici, storici, artistici  ed etnoantropologici per le Province  di Caserta e Benevento-Mibac. 
 Il catalogo  ('L'ultima battaglia dei Mille'), che e' a cura di  Paola Raffaella David ,  Giuseppe Garibaldi jr ,  Paolo Peluffo  e  Anna Villari , ed  edito da  Silvana Editoriale , contiene anche un messaggio del Presidente della Repubblica,  Giorgio Napolitano ,  che dell'iniziativa ha apprezzato ''in  particolar modo la funzione  didattica e la destinazione specifica verso gli studenti''. 
 ''Il 150esimo dell'Unita' d'Italia - scrive Napolitano - deve vedere  soprattutto uno sforzo collettivo della comunita' nazionale per   riappropriarsi della propria storia, in spirito di verita',  identificandosi con i valori di impegno civile, disinteresse, coraggio  che animarono il Risorgimento e che sono profondamente validi anche nel  nostro tempo''.    Le pagine del catalogo, dunque, ripercorrono  attraverso i pannelli espositivi della mostra il momento conclusivo  dell'epopea garibaldina. E ci  sono anche otto saggi che illustrano le  diverse fasi della battaglia e raccontano i personaggi che sono stati  protagonisti di questo importante  momento storico: primo fra tutti  Giuseppe Garibaldi  di cui  Lucio Villari  dipinge un ritratto politico, mentre  Lauro   Rossi  e  Giuseppe Garibaldi Jr.   ne presentano l'aspetto di uomo militare e grande stratega.  Maria Emanuela Bruni  delinea, invece, la personalita' di una delle donne che ebbe un  ruolo fondamentale nel nostro Risorgimento,  Jessie White Mario .  Donna d'azione, intransigente e caritatevole sui campi di battaglia,  offri' un contributo coraggioso alla causa dell'indipendenza italiana  ''rifugiandosi nella dote  tutta femminile della concretezza del fare''. 
 Al convegno di presentazione del catalogo intervengono il presidente del  Comitato 150   anni   Giuliano Amato , il dirigente generale dell'Unita'  tecnica di missione della Presidenza del Consiglio  Giancarlo Bravi   e il consulente nazionale del presidente del Consiglio dei Ministri per  le  celebrazioni del 150 esimo anniversario dell'Unita' d'Italia,  Paolo Peluffo . Verra' proiettato il filmato 'Viva l'Italia, omaggio ad Alfonso  Scirocco', realizzato dal regista  Lamberto Lambertini . 
 Con l'occasione la mostra si arricchisce di alcuni pezzi, come il  bozzetto che raffigura la stretta di mano a Teano, opera del pittore  Pietro  Aldi , che fa parte della collezione del Monte dei Paschi di Siena.  
