#titolo Parte nuova 'Ansa Europa', filo diretto con gli eurodeputati - Internet e societ√† - ANSA Europa
     (ANSA) - BRUXELLES, 18 FEB - Piu' spazio ai social network, 
chat con gli europarlamentari, tante videonotizie, infografiche,
foto, interviste e curiosita': Ansa Europa si rinnova e offre
nuove opportunita' per sviluppare il dialogo diretto tra
internauti e rappresentanti delle istituzioni Ue, in primo luogo
gli europarlamentari che rappresentano l'Italia nell'assemblea
di Strasburgo.    Come ormai fa da quasi due anni anche grazie al contributo
del Parlamento Europeo, il sito dell'Ansa continuera' a
raccontare giorno per giorno la genesi e il percorso delle
decisioni prese a Bruxelles, nonche'  il loro impatto sulla vita
quotidiana degli italiani a livello nazionale e regionale. Ma in
occasione dell'anno dell'Europa dei cittadini e in vista delle
elezioni europee del 2014 un'attenzione sempre piu' crescente e'
dedicata a tutte le forme di comunicazione che possono
facilitare la comprensione del ruolo svolto dal Pe, unica
istituzione dell'Unione democraticamente eletta.    A inaugurare simbolicamente questa nuova stagione sara' la
chat con il vicepresidente vicario dell'Euroassemblea, Gianni
Pittella, che si svolgera' nel primo pomeriggio di mercoledi' 20
febbraio. A partire dalle 16, Pittella rispondera' a 360 gradi
alle domande che gli internauti vorranno sottoporgli in diretta. All'incontro sul web con Pittella seguiranno con cadenza
quindicinale chat con i principali esponenti della delegazione
italiana a Strasburgo, a partire dall'altro vicepresidente
'tricolore', Roberta Angelilli.    Molte altre ancora le innovazioni apportate alla nuova
versione del sito,  gia' visibile online all'indirizzo
www.ansa.it/europa/index.html. In ragione del ruolo centrale
svolto dai social network nella comunicazione interattiva, oltre
alla maggiore evidenza data a Facebook, la finestra Ansa
sull'Europa offre ora la possibilita' di twittare direttamente
con gli eurodeputati cliccando sull'icona TweetYourMep e di
seguire i loro micro-messaggi attraverso il 'Newshub' .    Le top news della nuova home page potranno essere commentate
in diretta e saranno corredate da video e richiami ad altre
notizie utili per capire ed approfondire l'argomento trattato. 
Ogni giorno sara' pubblicato un nuovo video, scelto tra quelli
realizzati dalle strutture audiovisive del Pe (in primo luogo
EuroparlTv), per spiegare in maniera semplice e diretta i temi
trattati dall'Euroassemblea. In un'altra finestra video saranno
invece proposti i servizi di approfondimento realizzati dagli
inviati dell'Ansa a Strasburgo e a Bruxelles, nonche' 
interviste agli eurodeputati sui provvedimenti ai quali stanno
lavorando. La cronaca quotidiana europea sara' raccontata anche
attraverso gli scatti che confluiranno nella fotogallery, uno
spazio dove saranno pubblicate pure le infografiche elaborate
dai servizi del Pe sui temi del giorno.    Uno spazio  'ad hoc' e' dedicato al 2013, l'anno dell'Europa
dei cittadini. Qui confluiranno articoli e servizi sulle
iniziative che in Italia e negli altri Paesi dell'Ue si
svolgeranno per accrescere la consapevolezza dei diritti e delle
opportunita' offerte dall'Unione. Ogni settimana continuera' a
essere proposto un sondaggio sui temi d'attualita' per
raccogliere le opinioni del pubblico e farle conoscere in tempo
reale agli eurodeputati italiani.    Attraverso il sito e' poi possibile accedere direttamente a
tutti gli spazi informativi del Pe, a quello del mediatore
europeo, nonche' alle informazioni offerte dai gruppi politici e
dai singoli europarlamentari. Ma anche seguire in diretta
streaming i lavori dell'Europarlamento, consultare l'agenda in
cui ogni settimana sono raccolti tutti i principali appuntamenti
di Strasburgo e Bruxelles e monitorare le analisi delle
votazioni svoltesi in Parlamento e Consiglio realizzate da 
VoteWatch. (ANSA).
