#titolo Nasce un blog per parlare di donne africane  - Mondo
ROMA - Un blog per parlare di Africa e di donne africane, del continente visto da dentro ma anche da fuori, cioé dall'Italia: è quello che Amref, organizzazione sanitaria non profit attiva da decenni, inaugura in occasione dell'8 marzo, grazie al contributo di cinque donne italiane: le giornaliste Concita De Gregorio e Claudia de Lillo (alias Elasti) e le scrittrici Clara Sereni, Paola Soriga e Chiara Valerio.  
 Tra settembre e novembre 2012, le cinque autrici hanno viaggiato con Amref nei villaggi in Kenya, Tanzania, Uganda ed Etiopia, entrando in relazione con le comunità locali e le donne che in Africa vivono e lavorano: madri e nonne nella quotidiana sfida per la sopravvivenza, studentesse determinate e piene di aspettative, ex bambine soldato, infermiere e ostetriche che percorrono chilometri per portare informazione e cure sanitarie nei villaggi remoti, piccole imprenditrici che conducono microimprese negli slum. 
 Il bagaglio con cui sono tornate è ricco di pensieri, ricordi, suggestioni sulle donne d'Africa e sulla realtà che vivono e che stanno cambiando. Con il blog ParoleinBiancoeNero racconteranno di quell'Africa al femminile, che vive a sud del Sahara ma che incontriamo anche sulle nostre strade, nelle nostre città. Alla voce delle cinque autrici si affiancheranno di volta in volta i contributi di altri artisti impegnati al fianco di Amref, prime fra tutti Saba Anglana, storica testimonial dell'ong, e Fiorella Mannoia, madrina della Campagna Stand Up for African Mothers in Italia che si propone di formare 15 mila ostetriche entro il 2015 e contribuire alla riduzione del 25% della mortalità materna in Africa.  
