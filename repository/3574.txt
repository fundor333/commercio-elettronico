#titolo Sì definitivo al decreto Sviluppo - Politica
  Sì definitivo dell'Aula della Camera al decreto legge in materia di sviluppo. I voti a favore sono stati 261, 55 i contrari, 131 gli astenuti. Il Pdl si è astenuto; Lega e Idv hanno votato contro. 
 PASSERA, IN 2013 SI TORNA A SEGNO POSITIVO -  Nel corso del 2013 l'economia italiana tornerà "al segno positivo". Ne è convinto il ministro dello Sviluppo economico, Corrado Passera, che commenta così le stime di Confindustria di pochi giorni fa. "Dall'Ocse - afferma piuttosto Passera - viene la riprova che il ciclo si é modificato. Un anno fa avevamo davanti a noi un andamento peggiore dell'anno precedente, un anno da almeno -2%. Adesso abbiamo davanti un anno dove verosimilmente si tornerà al segno positivo. Col rischio che abbiamo corso è un buon risultato". 
 PASSERA, RISPETTATI AGENDA E IMPEGNO PER CRESCITA -  "L'impegno a creare le condizioni favorevoli alla crescita questo governo, insieme al Parlamento, l'ha rispettato". Così il ministro dello Sviluppo economico, Corrado Passera, commenta il via libera della Camera al dl sviluppo. "Ci siamo dati un'agenda, mese per mese, l'abbiamo rispettata quasi alla lettera e magari qualcosa - ha aggiunto - riusciamo ancora a farla con i decreti attuativi".  
