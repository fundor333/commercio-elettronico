#titolo Afghanistan: attacco 'interno', uccisi 4 soldati Nato - Mondo
  KABUL - Due presunti membri delle forze di polizia afgana hanno sparato contro membri dell'Isaf, la forza della Nato in Afghanistan, uccidendo quattro soldati stranieri nel sud del Paese. Lo rende noto la stessa Isaf.    Uno degli aggressori è stato ucciso, spiega la forza Nato, senza specificare la nazionalità delle vittime. 
   
 Si tratta del secondo episodio di 'attacco interno' in meno di 12 ore: ieri un  presunto membro della polizia locale afgana ha ucciso due soldati nella  provincia meridionale dell'Helmand. In totale 51 membri dell'Isaf sono stati uccisi da agenti o militari afgani  nel 2012, in circa 37 episodi di attacchi interni. 
   
 Sei aerei da combattimento americani sono stati distrutti e altri due  "significativamente" danneggiati" nell'attacco talebano sferrato nella notte tra  venerdì e sabato contro la base nella quale staziona il principe Harry. Lo rende  noto oggi l'Isaf, la forza Nato in Afghanistan. 
 Nell'attacco contro Camp Bastion, specifica un comunicato dell'Isaf, sono  state distrutte anche tre stazioni di rifornimento e colpiti tre hangar.  
