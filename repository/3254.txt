#titolo Camion, 90% incidenti causati da stanchezza e distrazione - Norme e Sicurezza - Motori
  ROMA - Nove incidenti su dieci in cui sono coinvolti camion dipendono da fattori umani come stanchezza o eccessiva disattenzione di chi si trova al volante. E' quanto emerge da un recente studio sulla sicurezza e sugli incidenti stradali in Europa condotto da Volvo Trucks.     L'indagine, realizzata dall'Accident Research Team di Volvo Trucks, si basa su dati aziendali relativi agli incidenti, nonche' su dati ottenuti da diverse autorita' nazionali ed europee e descrive il motivo per cui si verificano incidenti con i camion, la loro sequenza e le possibili azioni da intraprendere per ridurne rischi e relative conseguenza.      ''Il 90 per cento degli incidenti in cui sono coinvolti camion - ha precisato Carl Johan Almqvist, Traffic and Product Safety Director di Volvo Trucks - dipendono interamente o parzialmente da fattori umani; ad esempio, quando uno o piu' conducenti dei veicoli coinvolti sono distratti o non valutano bene la propria velocita'''.     In particolare, dallo studio emerge che la guida in stato di ebbrezza non e' una delle principali cause di incidenti stradali che vedono coinvolti conducenti di camion. Solo lo 0,5% di conducenti di camion coinvolti in incidenti gravi erano in stato di ebbrezza mentre per gli automobilisti la percentuale oscilla tra il 15 e il 20%. I veicoli pesanti sono coinvolti nel 17% degli incidenti mortali e nel 7% degli incidenti che comportano lesioni personali. La maggior parte degli incidenti che comportano lesioni ai conducenti di camion sono incidenti con veicolo singolo in cui il camion esce di strada. Piu' della meta' degli incidenti gravi con camion consiste in collisioni tra automobili e camion.     ''Poter accedere ai fatti sugli infortuni e' prezioso per il nostro lavoro sulla sicurezza in corso, in quanto ci aiuta ad assegnare le giuste priorita' nello sviluppo del nostro prodotto. Ad esempio, abbiamo aumentato i livelli di sicurezza negli ultimi modelli di camion con una gamma di sistemi di assistenza che migliorano la visibilita', mettono in allerta il conducente o richiamano l'attenzione del conducente se vi e' qualcosa che non va'' ha spiegato Carl Johan Almqvist. 
Grazie a veicoli piu' sicuri, infrastrutture migliori e un comportamento piu' sicuro su strada, il numero di incidenti mortali in Europa continua a diminuire dai primi anni '90. 
Grosso 'neo' e' quello legato al corretto uso delle cinture di sicurezza: solo il 5% dei conducenti di camion morti in incidenti stradali, infatti, indossava la cintura di sicurezza.  
