#titolo Passione motori in Emilia Romagna - In Viaggio
  Perché restare in panciolle sul divano davanti a uno schermo tv a seguire corse e gare se a portata di mano c'è la possibilità di sfiorare l'auto o la moto dei propri sogni? Se la vostra passione si chiama  Ferrari, Lamborghini o Ducati  e il vostro rumore preferito è il  rombo di un motore  c'è un angolo d'Italia in cui programmare un viaggio dalle sorprese inaspettate: l' Emilia Romagna  in primis, ma anche la Lombardia. 
Nella neo battezzata "terra dei motori" gli itinerari in chiave due o quattro ruote abbracciano un insieme infinito di possibilità grazie a  13 musei, 12 collezioni private, quattro autodromi, 11 kartodromi, 188 team sportivi , circuiti internazionali per "test drive" o percorsi perfetti per le moto da programmare con l'arrivo della primavera, senza dimenticare le bellezze naturali, artistiche ed enogastronomiche del territorio. 
Quello della  Ferrari  è il marchio a cui si pensa immediatamente nel binomio motori-Emilia Romagna. La storica casa automobilistica è di casa a  Maranello , in provincia di Modena, dove si trova il suo quartier generale. Le visite guidate agli stabilimenti sono riservate ai soli clienti e sponsor ufficiali o agli iscritti Scuderia Ferrari Club, in giornate dedicate. Per il comune turista o appassionato è possibile visitarne l'esterno ma non solo. Intanto ci sono il  Museo Ferrari , a Maranello, e il  Museo Casa Enzo Ferrari , a  Modena , con cinquemila metri quadrati di superficie dedicati a Enzo Ferrari e all'automobilismo sportivo. L'area comprende anche la casa dove nacque il "Drake" nel 1898, avvolta dall'avveniristico cofano giallo. Sempre nel modenese si può visitare la  collezione privata di Mario Righini , nel Castello di Panzano a  Castelfranco Emilia , che ospita la 815 del 1940, la prima macchina costruita da Enzo Ferrari. Emozioni assicurate all' autodromo internazionale Enzo e Dino Ferrari  di  Imola  che ospita alcune delle più importanti manifestazioni motoristiche italiane. È possibile seguire esternamente la maggior parte del tracciato percorrendo strade pubbliche, mentre circondato dall'autodromo e aperto al pubblico è il Parco delle Acque Minerali, con il monumento ad Ayrton Senna. Contattando l'autodromo si può concordare una visita nella zona paddock e controllando sul sito si può vedere in quali giorni sono in programma aperture con accesso alla pista. 
Ma non c'è solo il rosso Ferrari. Nell'alveo di musei e collezioni si possono visitare il  Museo  Ducati  a Bologna, il nuovo  Museo Tazio Nuvolari  di  Mantova , in Lombardia, che espone dalle prime motociclette ai guanti in pelle, alle medaglie d'oro vinte. A San Martino in Casola, Monte San Pietro (Bologna), si trova la  collezione di Bruno Nigelli  che custodisce oltre 300 moto d'epoca con modelli rari e pezzi unici. Presso il  Museo dell'automobile  a San Martino in Rio (Reggio Emilia) si può ammirare la Zedel Laundalet del 1910, appartenuta a Margherita di Savoia, moglie di Umberto I. Gli appassionati di  Maserati  possono programmare a Modena una visita al  museo privato della famiglia Panini : un percorso fra le tappe più significative della casa Tridente dal 1926 in poi. La collezione apre al pubblico da marzo a ottobre tutti i giorni tranne la domenica. Le visite sono su appuntamento. Nella stessa città c'è anche il  Museo dell'auto storica Stanguellini , costruttore di auto da corsa, dove ammirare autovetture, motori, accessori, fotografie, riviste e materiale pubblicitario dell'epoca. 
Chi poi vuole passare all'adrenalina ha anche l'opportunità di prenotare un "test drive" con auto d'epoca o bolidi più moderni, all' Autodromo di Modena . Spazio alla passione  Go-Kart  a Parma, Rastellino e Serramazzoni. Tanti anche gli eventi che celebrano il mondo dei motori: la  Mille Miglia , a maggio, o il  Motor Gallery  a Modena, una mostra-scambio di auto e moto d'epoca solo italiane con la possibilità di provarle sulla pista dell'autodromo. Quest'anno si festeggia anche il cinquantenario di  Lamborghini : dal 7 all'11 maggio oltre 1.200 chilometri di strade italiane saranno "invase" dalle auto della casa di Sant'Agata Bolognese. 
Sui siti  www.emiliaromagnaturismo.it  e  www.motorvalley.it  e sulla pagina Facebook di  Rediscover Italy , la campagna di promozione turistica in Emilia Romagna, Lombardia e Veneto, tutte le informazioni utili per scoprire il mondo dei motori nel quadrilatero Unesco (province di Bologna, Ferrara, Mantova, Modena, Reggio Emilia, Rovigo e il Po Delta).  
