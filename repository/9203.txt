#titolo Sottostimata la mortalità delle foreste nel bilancio della CO2 - Terra e Poli - Scienza&Tecnica
  L'attuale bilancio dell'anidride carbonica (CO2) nell'atmosfera sottostima la mortalità degli alberi delle foreste tropicali fino al 17%: nel cuore dell'Amazzonia, per esempio, ogni anno cadono mezzo milione di alberi che non vengono tenuti in conto, insieme a tutta la CO2 che non possono piu' assorbire oltre a quella che a loro volta liberano nell'aria durante la decomposizione. Lo dimostrano i dati raccolti dai ricercatori californiani del Lawrence Berkeley National Laboratory, pubblicati sulla rivista dell'Accademia americana delle scienze, Pnas. 
Dunque non è sempre vero che fa più rumore un albero che cade che una foresta che cresce, specie quando si parla di calcoli che servono a valutare il ruolo dei polmoni verdi del pianeta nel bilancio della CO2. I ricercatori del Berkeley Lab lo hanno dimostrato studiando un'area di oltre 2.500 chilometri quadrati intorno alla città brasiliana di Manaus, nel cuore dell'Amazzonia centrale.  
Mettendo in relazione le immagini raccolte in 20 anni dal satellite Landsat con le osservazioni fatte sul campo, i ricercatori hanno scoperto che finora il numero degli alberi morti per cause naturali (siccità, vento e roghi) è stato sottostimato del 9% al 17%. In pratica sarebbero stati 'dimenticati' quasi mezzo milioni di alberi che muoiono ogni anno in questa zona: così mancherebbe a bilancio non solo la CO2 che non possono più assorbire, ma anche la CO2 che invece immettono nuovamente in atmosfera durante il processo di decomposizione. 
Se questi risultati fossero validi per la maggior parte delle foreste tropicali, allora bisognerebbe rivedere al ribasso il loro contributo nel sequestro della CO2 atmosferica, con importanti conseguenze anche sul riscaldamento globale.  
