#titolo Edilizia: Italcementi presenta novita' per gallerie sicure - Speciali ed Eventi - Ambiente&Energia
  MILANO, 17 OTT - Rendere le gallerie piu' luminose, piu' pulite, con una pavimentazione piu' resistente e, in ultima analisi, piu' sicure: e' a questo obiettivo che puntano alcune nuove soluzioni sviluppate da Italcementi e presentate oggi al salone dei materiali per l'edilizia Made Expo, che ha aperto questa mattina a Fieramilano.    Quello messo in mostra dall'azienda bergamasca e' un pacchetto di nuovi prodotti messi a punto all'interno del proprio laboratorio. Il primo, battezzato i.tech Cargo, e' una miscela cementizia che, ricoprendo e mescolandosi con l'asfalto, promette di rendere le pavimentazioni delle gallerie piu' resistenti, piu' scorrevoli e maggiormente resistenti alle alte temperature. Di colore chiaro, rende inoltre i tratti in galleria piu' luminosi.    L'altra soluzione interessa invece le pareti della galleria ed e' l'i.active Coat: si tratta di un rasante (un tipo di intonaco) fotocatalitico con proprieta' autopulenti e disinquinanti, che permette cosi' di mantenere le superfici piu' pulite e piu' luminose.    Nello stand di 160 metri quadri allestito in fiera, l'azienda ha realizzato anche un modellino con una simulazione di un tratto di galleria trattata con questi due prodotti, messa a confronto con una galleria tradizionale.  
