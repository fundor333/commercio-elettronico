#titolo Petrolio in mare:Wwf,in 20 anni mai fenomeno di tale entita' - Rifiuti & Inquinamento - Ambiente&Energia
 
            
            PESCARA - Il Wwf Abruzzo lancia un allarme sul presunto
sversamento in mare di idrocarburi a largo delle coste abruzzesi
e molisane a meta' gennaio. ''La Stazione Ornitologica Abruzzese
Onlus, che svolge censimenti da circa 20 anni, finora non aveva
mai osservato un fenomeno di tale entita'', con decine di
individui di uccelli marini sporchi, osservati lungo la costa
abruzzese e, in particolare, nell'area del vastese, afferma uno
dei passaggi del report realizzato dal Wwf Abruzzo. Il documento, a firma del presidente regionale
dell'associazione, Luciano Di Tizio, e del presidente della
Stazione ornitologica abruzzese, Augusto De Sanctis, e' stato
inviato, tra gli altri, alla Procura di Larino - che
sull'episodio ha aperto un'inchiesta per inquinamento ambientale
-, alle Regioni Abruzzo e Molise, al Ministero dell'Ambiente,
alla Capitaneria di Porto di Pescara, all'Ispra e ai Comuni
interessati. ''L'evidenza della documentazione fotografica, l'andamento
temporale delle osservazioni e la distribuzione geografica delle
stesse - si legge nel report - indicano che: e' avvenuto uno
sversamento a mare di sostanze oleose con cui gli individui sono
venuti a contatto; vi e' stato un impatto negativo sull'ambiente
con diversi individui di gabbiano reale e comune coinvolti; il
tratto interessato dallo sversamento dovrebbe essere quello
antistante S.Salvo-Vasto (Chieti)''. Nel report viene fatto il punto, con tanto di allegati
fotografici, sugli uccelli marini sporchi individuati nelle
diverse aree, di cui dieci solo nell'area Marina di Vasto-San
Salvo, oltre a diversi esemplari in altre zone, come il porto di
Ortona (Chieti) e la localita' Lido riccio. Tra gli esemplari
individuati vi sono diverse specie di gabbiani, esemplari di
Fratino e Piovanello tridattilo Calidris alba, ma vengono
considerate anche specie piu' rare che non si avvicinano alla
costa e, pertanto, piu' difficili da osservare. L'andamento del numero di individui osservati, sostengono gli
ambientalisti, e' ''indicativo di un episodio di inquinamento
acuto con un picco di individui sporchi che scema
progressivamente anche a causa, probabilmente, della mortalita'
indotta''. Il numero di esemplari osservati, riferisce ancora
l'associazione, e' ''di gran lunga una sottostima degli
individui e delle specie effettivamente impattate'', dato che la
presenza di gabbiani sporchi ''e' solo la manifestazione piu'
evidente di un problema che ha riguardato anche le altre
componenti ambientali marine e costiere''. Nel ricordare che le aree in questione rientrano nell'ambito di
Riserve naturali regionali e siti di Interesse Comunitario e
ribadendo i gravi rischi connessi alle attivita' di estrazione,
manipolazione e trasporto del greggio in Adriatico e le
possibili emergenze, il Wwf ritiene ''indifferibile un'attenta
analisi di quanto accaduto'' ed auspica che gli enti coinvolti
vengano preparati e dotati dei mezzi necessari sia per quanto
riguarda l'osservazione e la raccolta di documenti, sia per
quanto riguarda il recupero di animali feriti.
