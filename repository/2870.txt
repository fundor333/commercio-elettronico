#titolo Rinnovabili: Starace, produrre al costo minore possibile - Speciali ed Eventi - Ambiente&Energia
  ROMA, 9 OTT - ''Quello che noi vogliamo fare e' produrre energia da fonti rinnovabili al costo minore possibile''. Lo ha affermato l'amministratore delegato di Enel Green power, Francesco Starace, intervenendo alla presentazione di un rapporto di Althesys sulle 50 maggiori aziende nelle rinnovabili a livello mondiale del 2011, nella sede del Gestore dei servizi energetici (Gse). 
   
 ''Se tutti insieme - ha aggiunto Starace - tentiamo di abbassare questo costo, c'e' spazio per tutti. In Italia - ha poi osservato - si riuscira' probabilmente a raggiungere l'obiettivo europeo in termini di generazione da fonti rinnovabili senza ricorrere ad importazione dall'estero se si manterra' un adeguato tasso di crescita, anche in presenza di una riduzione degli incentivi''. L'ad di Enel Green power ricorda di aver ''concentrato l'attenzione sui migliori progetti, in grado di sopravvivere a un clima piu' severo''. 
  
 Secondo Piero Manzoni, amministratore delegato di Falck Renewables, ''il business delle rinnovabili in Italia nasce principalmente come capacita' di assemblare attivita' di terzi attraverso una logica finanziaria. Ora tutti devono voltare pagina e estrarre valore industriale facendo innovazione sui processi produttivi''. 
   Tra le 50 aziende top al mondo in rinnovabili, lo studio messo a punto da Alessandro Marangoni, Ceo di Althesys, si trovano 'player' come Acciona Energia, BP (Alternative Energy), E.On, Edf E'nergies Nouvelles, First Solar, Gdf Suez, General Electric, Motech Industeries, Sharp, Siemens, SunPower, Suntech, 
Yingli (insieme a tante altre cinesi). L'unica italiana presente tra le 'top 50' e' proprio Enel Green power. 
   
