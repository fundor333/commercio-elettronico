#titolo Da gay a marijuana, con Obama vince America 'liberal'  - Mondo
  CHICAGO - Trionfa Barack Obama. Ma non solo. L'election day non sancisce solo il successo straripante, al di là di quasi tutte le previsioni, del presidente uscente. Ma anche la forte avanzata dell'America 'liberal', progressista. Dall'aborto alle nozze gay, dall'attenzione al cambio climatico all'uso ricreativo della marijuana, gli americani sembrano aver dato un segnale chiarissimo, spostando a sinistra il baricentro della politica americana. In tanti temevano un'astensione degli ambienti legati al movimento di Occupy Wall Street, fin troppo vezzeggiato dalla grande stampa, secondo cui la scelta tra Obama o Romney non avrebbe fatto gran differenza. Ma non è stato così. Tanto che perfino l'icona della sinistra americana, il regista premio Oscar, Michael Moore, ieri a caldo ha twittato emozionato: "Oggi ha parlato il popolo". I risultati dicono infatti in modo inequivocabile che è fallito il tentativo di Mitt Romney di incentrare il voto esclusivamente sull'economia, tuttora in difficoltà. 
 Di contro, Obama è riuscito a ricomporre il puzzle variegato del suo elettorato, attirando su di sé voti delle donne, delle minoranze, degli ambientalisti, dei gay, ponendo forte l'accento sull'allargamento dei diritti civili. I flussi elettorali stimeranno precisamente quanto ha pesato il voto femminile nel exploit di Obama. Quello che è certo è che Barack ha vinto la cosiddetta 'guerra sulle donne'. La sua ferma difesa del diritto alla libera scelta sull'aborto e della contraccezione ha dominato il dibattito per settimane, provocando la netta sconfitta dei candidati ultra anti-abortisti. Todd Akin, quello dello 'stupro legittimo', e Richard Mourdock, famoso per 'il concepimento da stupro voluto da Dio' sono stati sbaragliati nella loro corse al Senato, malgrado gareggiassero in territori super conservatori come il Missouri e l'Indiana. Ma anche il successo ai referendum sulle nozze gay, in Maryland, Maine e nello stato di Washington, provano che l'America progressista va avanti e si fa sentire. 
 Altri stati avevano già votato a favore del matrimonio tra persone dello stesso sesso. Ma ieri è stata la prima volta che i cittadini hanno approvato queste norme con un voto popolare, mettendo in dura crisi l'agenda oscurantista della destra dei Tea Party. Novità importanti anche sul fronte della legalizzazione della marijuana, ora legge in Colorado e nello stato di Washington, un altro tema tabù per la destra repubblicana. Unica battuta d'arresto di questa avanzata progressista, viene dalla democraticissima California. Ieri i cittadini del Golden State si sono opposti all'abolizione della pena di morte. La pena capitale, un po' come il possesso delle armi, resta un argomento sensibile, anche nell'America che ha eletto in massa Barack Hussein Obama. 
 Denver e Seattle come Amsterdam o Nimega: spinello libero per 'uso ricreativo', mentre in Maryland, Maine, nello stato di Washington e in Minnesota gli elettori hanno convalidato per referendum il diritto a sposarsi per le coppie omosessuali. Sono voti che alterano il corso della storia sociale degli Usa e allineano l'America con le scelte dell'Europa più progressista. L'ondata liberal che include anche il via libera alla marijuana con ricetta medica in Massachusetts si è fermata soltanto in Californa con il no degli elettori all'abolizione della pena di morte. San Quintino resterà dunque aperto ma c'é da dire che una buona metà degli ospiti della sua death row si erano detti contrari alla vigilia del referendum. Il referendum sulla marijuana, una prima volta nella storia degli Usa e una delle 178 consultazioni popolari dell'Election Day 2012, è stato approvato dagli stati del Colorado e di Washington. Una vittoria senza precedenti per il movimento antiproibizionista che avrà probabilmente anche l'effetto di far scendere il prezzo dell"erbà per i consumatori. In entrambi gli stati la modica quantità legale è stata fissata a 28 grammi per chiunque abbia almeno 21 anni. La marijuana verrà venduta e tassata in speciali negozi autorizzati dallo stato, sul modello di quanto avviene altrove in America per le bevande alcoliche. Niente coffe shop dunque, almeno per ora, ma in Colorado sarà ammessa anche la coltivazione a uso privato: sei piantine a testa. 
 Vietato fumare in pubblico. Resta l'incognità del Dipartimento della Giustizia: il possesso di marijuana per uso ricreativo negli Stati Uniti è un reato federale e gli avvocati di Washington lo hanno ribadito precisando di star studiando le due misure prima di sbilanciarsi in ulteriori commenti. Di vasto significato sociale anche il voto sulle nozze gay. Finora, quando chiamati a esprimersi in referendum, gli americani avevano sbarrato la strada alle coppie dello stesso sesso decise a unirsi in matrimonio. 30 volte no, perfino in California, ma non più: Maine, Maryland e stato di Washington stavolta hanno dato via libera, mentre in Minnesota gli elettori hanno respinto un referendum che chiedeva di mettere le nozze gay al bando.  
