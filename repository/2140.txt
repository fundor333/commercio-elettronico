#titolo Crociere: sistema Trieste a fiera 'Cruise Shipping' di Miami - Autorit√† Portuali Friuli Venezia Giulia - Mare
     (ANSA) - TRIESTE, 7 MAR - L'Autorita' Portuale di Trieste,
Trieste Terminal Passeggeri (Ttp) e la Camera di Commercio, con
il coordinamento e l'organizzazione di Aries, saranno presenti
in uno stand dedicato all'interno del Padiglione Italia del
''Cruise Shipping'' di Miami, in programma dal 12 al 15 marzo in
Florida (Usa).    ''Trieste si presenta e propone - commenta il presidente
camerale, Antonio Paoletti - come punto di riferimento a 360
gradi per il mondo crocieristico in Adriatico e nel
Mediterraneo. Hub crocieristico, sede di Fincantieri, una
tradizione nel rimessaggio e manutenzione di navi da crociera e
maxi yacht, numerose aziende fornitrici in tutti i comparti
della realizzazione di navi da crociera: Trieste ha tutte queste
carte da giocare a Miami per accrescere la sua importanza quale
porto crocieristico dell'Adriatico''.    Aries organizza per il sesto anno la partecipazione
collettiva di 11 aziende del Friuli Venezia Giulia alla rassegna
internazionale del settore, che ha anche l'obiettivo di
presentare a livello internazionale il sistema di eccellenze del
settore cantieristico navale del Fvg.    ''Trieste - afferma la presidente dell'Autorita' portuale,
Marina Monassi - e' ormai vista dalle compagnie di navigazione
come importante porto di partenza e attracco piu' a nord
dell'Adriatico e del Mediterraneo. La prossimita' ai numerosi
Paesi nel Centro ed Est Europa la colloca quale base di partenza
per un bacino di riferimento particolarmente interessante per 
tutte le compagnie di navigazione. Per la prima volta
quest'anno, proprio sotto la mia presidenza del Napa abbiamo
deciso una presenza nei singoli stand dei quattro porti nonche'
un intervento di sostegno alla promozione anche in ambito
crocieristico''. (ANSA).
