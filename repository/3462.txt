#titolo La nuova Citroen C3 si svela a Ginevra. In vendita da aprile - Speciali - Motori
  GINEVRA - A undici anni dal debutto della prima generazione, la Citroen C3 si rinnova e sceglie per farlo, prima del suo arrivo nei concessionari ad aprile, la prestigiosa vetrina di Ginevra, pronta ad imporsi nella classifica delle reginette del salone elvetico.     Spesso paragonata alla mitica 'Due Cavalli', per la sua linea tondeggiante e morbida, dal 2002 ad oggi la C3 e' stata acquistata da tre milioni di clienti di cui 509.125 solo in Italia, Paese in cui la compatta 'best seller' di Citroen ha avuto un successo senza precedenti riuscendo a cambiare l'immagine del marchio e a stabilire un forte rapporto affettivo con il pubblico. L'amore tra C3 e gli italiani e' scoccato subito, visto che gia' nel 2003 l'hanno consacrata vettura estera piu' venduta del mercato. Un traguardo raggiunto anche attraverso la creazione di molte serie speciali, 'esclusive' come la Buddha-Bar del 2003, la C3 Dolce&Gabbana del 2004 e la Gold by Pinko del 2008. Particolarmente interessanti la versione 'Stop&Start', la 'XTR' con differenziale a scorrimento limitato e altezza da terra maggiorata e la C3 Pluriel, versione cabrio che ha conquistato oltre 32 mila clienti dal lancio in Italia nel 2003.     Tra le innovazioni piu' evidenti della reginetta dello stand Citroen a Ginevra rispetto al modello precedente spicca un parabrezza Zenith che regala la migliore visibilita' del segmento. Nuove anche le motorizzazioni, efficienti e parsimoniose, con emissioni di CO2 da record che partono da 87 g/km. Per la gamma benzina sono disponibili tre motorizzazioni 3 cilindri di nuova generazione da 1 e 1,2 litri di cilindrata. Quattro invece le motorizzazioni diesel, di cui 3 con tecnologia micro-ibrida e-HDi. Il sistema Stop&Start e' tra i piu' performanti del mercato. I nuovi motori benzina 3 cilindri permettono di ottenere il 15% di potenza in più e riducono i consumi del 25%.     La nuova Citroen C3 si schiera tra i modelli piu' compatti del suo segmento con i 3,94 m di lunghezza, i 1,71 di larghezza e i 10,2 m di diametro di sterzata. Esternamente, il frontale e' piu' deciso, grazie ad una nuova conformazione dei fari posteriori. L'architettura e' essenziale, le linee fluide: tre nuovi colori (Blu Zaffiro, Rosso Rubino e Blu Cobalto) completano la gamma, composta da 9 tinte esterne.  All'interno l'abitabilita' e' garantita: basta dare un'occhiata al bagagliaio che raggiunge una capacita' di 300 litri di volume.    Tanti gli optional. Nuova Citroen C3 può essere equipaggiata con la Telecamera di retromarcia con sensori di parcheggio, Connecting Box (kit viva voce Bluetooth con funzione streaming audio, prese jack e USB) e sistema di navigazione eMyWay.  
