#titolo Melbourne regina della tavola - Sapori - In Viaggio
  Centinaia di eventi gastronomici si  preparano ad animare ogni quartiere di Melbourne. Fino al 17 marzo la  città australiana si trasforma in un paradiso per i buongustai  con il Food and Wine Festival, la kermesse culinaria che ogni anno  richiama migliaia di appassionati da tutto il mondo e che quest'anno  torna alle origini celebrando i prodotti della terra. 
L'inaugurazione del  Festival  si svolge il primo marzo e, come da tradizione, prevede  il pranzo più lungo del mondo : una lunghissima tavolata nei giardini di Fitzroy con oltre mille  commensali pronti a degustare i piatti tipici australiani preparati da  due dei più importanti chef del Paese, Maggie Beer Stephanie  Alexander, insieme ai migliori vini delle cantine del Victoria.  Seguiranno 17 giorni in cui la città sarà animata da  numerosi eventi enogastronomici: corsi di cucina, show cooking,  degustazioni e masterclass. 
Il filo conduttore di questa edizione del Festival, la terra,  prenderà vita già nel weekend del 2 e 3 marzo in un  appuntamento per grandi e piccini, che a Queensbridge Square  raccoglieranno pomodori e basilico e macineranno la farina per preparare la propria pizza italiana. Nella stessa piazza, la terra sarà  protagonista anche grazie all'istallazione di  una piantagione a terrazzamento che porterà alla scoperta dei caffè esotici . Una mini-giungla di 125 piante aiuterà gli amanti del  caffè a capire i segreti dell'aroma e il modo in cui si arriva  dal chicco alla tazzina. 
Un appuntamento storico del Festival è il Langham Melbourne  Masterclass, che dal 9 al 10 marzo vede riuniti gli chef più  famosi del mondo per un weekend di  masterclass e show cooking .  Accanto ai cuochi australiani, arriveranno a Melbourne, tra gli altri,  Magnus Nillsson dalla Svezia, Enrique Olivera dal Messico, Dan Lepard  dall'Inghilterra e Virgilio Martinez dal Perù.  L'Italia sarà rappresentata da Massimo Spigaroli , patron dell'Antica Corte Pallavicina di Polesine Parmense che vanta tra i suoi estimatori e frequentatori il principe Carlo e l'attore Gerard  Depardieu, ma anche chef blasonati come Alain Ducasse, Gualtiero  Marchesi, Michel Troisgros e Antony Bourdain. 
"Il Food and Wine Festival sarà un’esperienza importante sia per  me, sia soprattutto per il nostro territorio in generale", dice  Spigaroli. " A Melbourne proporrò piatti della tradizione e piatti che io chiamo di  evoluzione del territorio . I primi fatti con antiche ricette che si tramandano da secoli, di  generazione in generazione, gli altri creati con i nostri migliori  prodotti, usando nuove tecnologie”. 
Reperire le materie prime, assicura lo chef, non sarà un  problema, anche se le restrizioni doganali non consentono di portarle  direttamente dall'Italia. "Non è la prima volta che vado in  Australia, conosco abbastanza bene il mercato e so che si trovano buoni  prodotti autentici italiani e ottime verdure di produzione locale".  Quello che non si può trovare nei negozi australiani è  però il  culatello , di cui Spigaroli è produttore  per eccellenza. "Non può entrare in Australia, mancano ancora le  certificazioni richieste – spiega - ma cercherò di farlo  conoscere attraverso le mie parole e il mio entusiasmo!". 
Lo spettacolo degli chef è il fiore all'occhiello di una kermesse capace di intrattenere i turisti durante tutta la giornata con  degustazioni, lezioni di cucina, mercati gastronomici e, la sera, con  due due le tappe culinarie irrinunciabili: il Bar Express e il  Restaurant Express. Si inizia con l'aperitivo in uno dei 53 bar aderenti che, per 18 dollari, invitano a brindare con cocktail, vini o birre  artigianali mentre si sperimentano gli  appetizer  locali; poi si  passa alla cena, a un prezzo fisso di 40 dollari in oltre 90 ristoranti, per testare l'offerta enogastronomica cittadina. 
Le proposte del festival, inoltre, non si fermano nel centro di  Melbourne, regalando esperienze uniche anche fuori porta. Con lo  Speakeasy Cocktail, ad esempio, si potranno  degustare i cocktail più alla moda a bordo di un tram  storico, oppure  avventurarsi in una gita in barca  a Port Phillip Bay con lo chef Ollie Goul, che cucinerà il pesce appena pescato. A Bendigo, invece, si tornerà indietro nel tempo al 1968, con un menu tratto dal libro  best seller  di ricette "Margaret Fulton Cookbook" e un  dress code  ispirato a quegli anni.  
