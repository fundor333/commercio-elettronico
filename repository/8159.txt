#titolo Per il lancio della Fiesta al via dal 24 i Ford Tech Drive  - Speciali - Motori
  ROMA - Effettuare test drive e conoscere da vicino le tecnologie che equipaggiano la nuova Fiesta. In occasione del Fiesta Day, istituito da Ford per il 24 gennaio, la compatta scende nelle principali piazze italiane per i Ford Tech Drive, un'iniziativa che consentirà di far conoscere al pubblico la gamma di dispositivi di assistenza alla guida e connettività. I partecipanti ai Tech Drive potranno inoltre prendere parte ad un concorso nazionale in cui saranno estratti 24 fortunati vincitori che guideranno una nuova Fiesta per 24 mesi. Per partecipare al concorso basterà provare la nuova Fiesta in occasione dei Tech Drive e caricare sulla pagina Facebook di Ford Italia una foto della Fiesta in prossimità di un orologio, mettendo alla prova la propria fantasia e seguendo l'ispirazione dello spot televisivo della campagna di lancio. Attraverso i test sarà possibile conoscere e provare le tecnologie Ford di cui è dotata la nuova Fiesta, come il sistema di frenata automatica in città Active City Stop, il motore 1.0 EcoBoost a tre cilindri con Start&Stop, e il sistema di connettività e comandi vocali avanzati SYNC con Emergency Assistance, che permette il collegamento di smartphone e dispositivi USB, e che telefona automaticamente al 112 in caso di incidente. La nuova Fiesta è inoltre il primo veicolo europeo dotato del sistema MyKey, una chiave programmabile grazie alla quale i genitori possono limitare la velocità massima raggiungibile dall'auto, il volume massimo dello stereo, e impedire la disattivazione delle tecnologie di sicurezza e assistenza alla guida, quando prestano l'auto ai propri figli. I Tech Drive si apriranno ufficialmente dal 24 al 27 gennaio a Napoli, Roma, Bologna, Milano e proseguiranno il 2 e 3 febbraio a Bari, Firenze, Genova, Verona per poi concludersi il 9-10 febbraio: Palermo, Torino e Padova.  
