#titolo La leggendaria compagnia dell’Odin Teatret a Roma - Cultura - In Viaggio
  Di Eugenia Romanelli 
 “La vita cronica”, in scena all’Auditorium Parco della Musica dal 16 al 21 febbraio. Dedicato a Anna Politkovskaya e Natalia Estemirova, scrittrici russe che, dopo aver dedicato il loro lavoro e la loro vita alla difesa dei diritti umani, sono state assassinate brutalmente rispettivamente nel 2006 e nel 2009, è interpretato dalla leggendaria Odin Teatret, la compagnia diretta da Eugenio Barba.  I suoi venticinque membri provengono da una decina di paesi di tutti i continenti e portano in scena un futuribile 2031, fosco scenario post terza guerra civile. La trama si articola contemporaneamente in Danimarca e in altri paesi d’Europa: una Madonna Nera, la vedova di un combattente basco, una rifugiata cecena, una casalinga rumena, un avvocato danese, un musicista rock delle isole Faroe, un ragazzo colombiano che cerca suo padre scomparso in Europa, una violinista di strada italiana, e due mercenari confrontano i loro sogni, le loro illusioni e le speranze.  Fin dalla sua origine (1964, Oslo), l’Odin Teatret si è concentrato su un particolare training degli attori mirato a sviluppare le loro capacità di relazioni con gli spettatori: la tecnica di auto-apprendimento e l’elaborazione di una formazione individuale hanno portato a un modo di stare in scena originale, non convenzionale e molto “caldo”. Dei 74 spettacoli che hanno girato 63 paesi, questo è forse uno dei lavori più suggestivi.   Tra le attività del Teatro Laboratorio Scandinavo (che l’Odin Teatret ha fondato nel 1966 trasferendo la sua sede dalla Norvegia alla Danimarca, a Hostelbro), si mischiano spettacoli, incontri di gruppi di teatro, ospitalità verso compagnie, corsi, pubblicazione di riviste e libri, produzione di film e video didattici, ricerca nel campo dell’antropologia teatrale, iniziative per bambini, mostre, concerti etc: per questo è diventato un polo culturale internazionale per tutto ciò che, direttamente o indirettamente, riguarda il teatro, chi lo fa e chi lo segue. Addirittura oggi esistono ben due festival: l’annuale Odin Week Festival e il triennale Transit, dedicato alle donne nel teatro. L’Auditoium ospiterà anche, in Sala Ospiti, alcuni film dell’Odin Teatret: “In cerca di teatro” (del 1974, proiettato il 16 febbraio con dibattito diretto da Nicola Savarese sul teatro nelle regioni senza teatro), “Sulle due sponde del fiume” (del 1978, proiettato il 17 febbraio con dibattito diretto da Nando Taviani sul Terzo Teatro), “Al principio era l'idea” (del 1986, proiettato il 21 febbraio con dibattito diretto da Franco Ruffini sul teatro come politica con altri mezzi).  
