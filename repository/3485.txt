#titolo Vela: il leggendario Dinghy 12’ compie 100 anni - Nautica e Sport - Mare
  (ANSA) - GENOVA, 17 GEN - La popolare deriva singola nata nel 1913 dalla penna dell'inglese George Cockshott, avvocato, ma progettista per passione, compie quest'anno cento anni, e proprio non li dimostra. Ogni anno, solo nel Belpaese, sono oltre 100 le regate disputate da alcune centinaia di appassionati timonieri, con un'età compresa fra i dodici e gli ottant'anni. 
I primi esemplari costruiti in legno hanno subito un gran successo, tanto da partecipare sia all'Olimpiade del 1920 in Belgio, che a quella del 1928 in Olanda alla quale partecipa anche l'italiano Tito Nordio, che sale su un Dinghy 12' per la prima volta e arriva sesto. 
 In Italia il primo dinghy arriva solo nel 1929, grazie al marchese genovese Emilio Nicolò Reggio, che folgorato da questa barca in legno con scafo tondo di poco più di tre metri e mezzo, l'acquista come barca scuola per il figlio Pierino: è il primo Dinghy 12' italiano varato con il numero velico  1. 
 Il prossimo 9 marzo il Dinghy "Pierino" verrà esposto al Galata Museo del Mare di Genova nell'ambito di una mostra dedicata ai 100 anni del Dinghy 12' che sarà inaugurata in occasione del "Dinghy Centennial Day" organizzato dall'AICD (Associazione Italiana Classe Dinghy) per dare il via alle celebrazioni dei cent'anni del progetto di questa barca che oggi viene realizzata in legno, ma anche in vetroresina e legno e solo in vetroresina. 
Tra gli altri eventi in programma, l'emissione di un francobollo di Poste Italiane in occasione del Campionato Nazionale del Centenario-Trofeo SIAD Bombola d'Oro, che si svolgerà a Santa Margherita Ligure - Portofino dal 22 al 26  maggio; una World Cup a Napoli a metà luglio e la prima partecipazione del Dinghy 12' sia di legno che di vetroresina, alla Monaco Classic Week dello Yacht Club di Monaco a metà settembre.  (ANSA).  
