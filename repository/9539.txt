#titolo Vela: America's cup; parte da Loano sogno di 'Team Italy' - Nautica e Sport - Mare
  (ANSA) - LOANO (SAVONA), 5 FEB - Ultime rifiniture allo Yacht Marina di Loano per l'equipaggio di "Team-Italy powered by Stig" prima di partire per San Francisco per le selezioni della Red Bull Youth America's Cup, evento riservato ai migliori equipaggi Under 25 del mondo. L'armatore Alessandro Rombelli, il team manager Enrico Zennaro e il responsabile commerciale Lorenzo Zanotto hanno presentato i velisti che, tra il 18 e il 24 febbraio, tenteranno negli Stati Uniti di guadagnarsi il diritto di essere ammessi alla finale dell'evento in programma tra l'1 e il 4 settembre 2013.     "Ad oggi e' prematuro parlare di ruoli e di crew list: abbiamo davanti ancora undici giorni di allenamento a ranghi completi e, visto il valore delle individualita' coinvolte, credo sia un bene attendere sino all'ultimo per dare a tutti il modo di esprimere al meglio le proprie potenzialita'", ha spiegato il coach della squadra Lorenzo Mazza, leggenda della vela italiana in virtu' delle sue sette partecipazioni all'America's Cup, da lui vinta nel 2007 con Alinghi. (ANSA)  
