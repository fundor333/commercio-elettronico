#titolo Clini,con authority nuova stagione per servizi idrici - Acqua: Top News - Ambiente&Energia
  ROMA - Una nuova stagione per la regolazione dei servizi idrici ''dopo anni di immobilismo''. Questo il pensiero del ministro dell'Ambiente Corrado Clini sulle nuove regole per la gestione dell'acqua. 
Con il Dpcm del 20 luglio 2012 sono state infatti trasferite all'Autorita' dell'energia elettrica e il gas le funzioni attinenti alla regolazione e al controllo dei servizi idrici. 
''Tale provvedimento - spiega Clini - dopo anni di immobilismo e di rinvii offre al Servizio idrico integrato una stagione di riforma profonda che ha come obiettivo immediato quello di definire un nuovo sistema tariffario in grado di recepire i risultati del referendum del 2011 e rilanciare, al contempo, gli investimenti nel settore, per raggiungere standard ambientali e di servizio adeguati''. Tra le priorita', ''il completamento della fase di transizione per il governo dei bacini idrografici istituendo definitivamente le Autorita' distrettuali di bacino''. Il ministro ricorda poi che tra le semplificazioni, che erano in via di emanazione, c'erano anche norme per le acque sotterranee e di falda nei siti inquinati.   Sulla depurazione - per la quale il nostro Paese e' stato condannato dall'Unione europea per il trattamento delle acque reflue nel luglio di quest'anno, e per il quale c'e' in corso un'altra procedura sulle aree sensibili - Clini ricorda che alcuni ''passi avanti'' sono stati fatti; anche se e' necessario ''investire'' e programmare ''interventi'' che, al piu' presto, possano ''riallineare l'Italia alle norme europee''. Si tratta, conclude il ministro, di ''una serie di impegni cui il nostro Paese non puo' piu' sottrarsi''.  (ANSA).  
