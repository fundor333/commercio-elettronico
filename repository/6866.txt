#titolo La robotica si nutre di divulgazione - Ricerca e Istituzioni - Scienza&Tecnica
  La robotica è una scienza viva che si nutre della divulgazione scientifica. Ospite tecnologico alla presentazione del canale Ansa Scienza e Tecnica è stato un robot in grado di svolgere in modo automatizzato e in ambiente urbano le operazioni di raccolta differenziata dei rifiuti. ''Questo canale web è un’opportunità che dovrebbe collegare scuola, ricerca e inovazione'', ha detto Maria Chiara Carrozza, rettore della Scuola Superiore Sant’Anna di Pisa. ''Il fine ultimo - ha rilevato - è la crescita del Paese''. 
E' un impegno, ha proseguito, che ''va sostenuto con il nostro lavoro, noi siamo qui con le nostre attività per dare un impulso, anche per chi è chiuso nei laboratori e magari non sa come dare spazio alle proprie ricerche''. La robotica è uno strumento utile per le attività di divulgazioni scientifiche, ''è una disciplina in vita, un settore multiculturale in continua crescita, che coinvolge molti ambienti scientifici, tecnoloici e sociali''. 
La robotica non è misteriosa o lontana, ha spiegato il rettore: ''è ben presente tra noi, ma nascosta nelle fabbriche e nelle industrie che producono i beni che usiamo nelle nostre case tutti i giorni. Tutti gli strumenti tecnologici, dagli elettrodomestici ai veicoli sono fatti dai robot''. Il settore sta comunque uscendo allo scoperto “e sta arrivando in ambiti strutturati come gli ospedali, è impensabile che una sala operatoria non disponga di un robot''. 
Altro ambiente dove la robotica sta entrando è quello domestico, ''a partire dall’assistenza agli anziani e i soggetti malati, sempre di più questa tecnologia sta entrando per assisterci in casa, nelle nostre azioni quotidiane''. L'augurio, ha aggiunto, è che ''nell’ottica europea, questo canale – conclude il rettore – serva anche per mettere in contatto i ragazzi con altri Paesi, per poter lavorare insieme con colleghi di tante altre nazioni''. 
Riguardo ai tagli della spesa che stanno intaccando anche la ricerca, per Maria Chiara Carrozza ''spesa vuol dire istruzione, in realtà più spesa facciamo più ricerca mettiamo in campo. E’ sbagliato comparare i risultati della ricerca con i parametri utilizzati per le imprese – conclude il rettore – non si può considerare il periodo di un solo anno, considerato che un ricercatore per formarsi ci impiega almeno dieci anni''.  
