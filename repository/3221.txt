#titolo VeronaFiere, consumatore Amarone evoluto e usa internet - Speciali - Terra&Gusto
  VERONA - Il consumatore di vino Amarone nel mondo ha un profilo ''evoluto'' nel 79% dei casi. E' quanto emerge da un sondaggio con intervista a 406 operatori esteri presenti lo scorso anno a Vinitaly illustrato dal direttore generale di Veronafiere Giovanni Mantovani, intervenuto all'Anteprima Amarone 2009, denominazione che all'80% viene venduta su mercati esteri, prevalentemente dell'emisfero Nord. 
    
Secondo la maggioranza degli intervistati, l'Amarone e' molto conosciuto o abbastanza conosciuto'', mentre quelli che lo dichiarano ''non conosciuto'' sono sotto il 4%. Rispetto i canali di vendita, oltre il 50% designa i piccoli negozi o le enoteche mentre sono oltre il 30% quelli che acquistano i vini della Valpolicella tramite e-commerce su internet. Risulta infine ancora una volta maggioritaria la quota di coloro che consumano Amarone ''nelle occasioni speciali'', o al ristorante o nei wine bar o presso le enoteche. E per il 12% degli stranieri intervistati l'Amarone e' il vino preferito. 
Per la prima volta, ha poi annunciato il presidente del Consorzio Christian Marchesini, il Consorzio di tutela dei vini Valpolicella sara' presente al Vinitaly con un proprio stand istituzionale. Le aziende del territorio, ha concluso Mantovani, ''dimostrano di credere nel Vinitaly e nel periodo 2003-2012 hanno raddoppiato la presenza in fiera, passando dai 55 del 2003 ai 100 del 2012. Le aziende della Valpolicella si confermano cosi' motori di reddito e investono sul Vinitaly soprattuto per la promozione sui mercati esteri''.  
