#titolo Obama sale, testa a testa Romney - Mondo
Chi pensava che l'America puritana avesse gia' scaricato Herman Cain, e' rimasto deluso. 
 A sorpresa, un sondaggio pubblicato dal Washington Post e dalla Abc, mostra che malgrado lo scandalo sessuale che lo sta travolgendo, l'ex 'pizzaziolo' di colore resta in pista a giocarsi la nomination repubblicana, a un anno dal voto per la Casa Bianca.     Ormai sono passati molti giorni dallo scoop di Politico.com che ha rivelato al mondo le sue presunte molestie ai danni di addirittura tre donne. E man mano che la vicenda si arricchisce di nuovi particolari, ormai tutti i media Usa non parlano d'altro. 
 E anche Cain sembra patire la pressione. Nelle ultime ore ha dato segni di nervosismo attaccando prima i giornalisti progressisti, colpevoli di ''volerlo distruggere''. Poi se l'e' presa con un suo avversario diretto, Rick Perry, accusandolo di aver orchestrato lui tutta questa campagna diffamatoria. Eppure, malgrado tutti questi segnali, la gente, almeno per il momento, e' ancora con lui. 
 L'ex Ceo di 'Godfather's Pizza' mantiene infatti un tasso di popolarita' del 23%, un punto appena sotto Mitt Romney, considerato da tutti gli osservatori, e soprattutto dalla Casa Bianca, il candidato repubblicano da battere.     Interessante notare come, secondo questo rilevamento, la maggior parte dei repubblicani definisce ''non serie'' le gravi accuse piombate su Cain. E addirittura 7 elettori conservatori su 10 sostengono che questo scandalo non influisce sulla loro scelta su chi candidare per la conquista della Casa Bianca.    Risposte sorprendenti che hanno avviato un dibattito tra gli esperti della comunicazione americani. Secondo Tom Fiedler, preside della Boston University's College of Communication, si tratta di un sentimento del momento che non durera' a lungo: ''Questo iniziale sostegno a Cain non credo che resistera' ancora per molto tempo. 
 La reazione istintiva dei supporter di ogni candidato che si trova ad affrontare un attacco di questa natura e' quella di 'fare quadrato' contro ogni accusa e resistere. E' un sentimento simile - prosegue Fiedler - a quello di chi si rende conto di aver comprato una cosa sbagliata e difende la propria scelta sino alla fine. Prima o poi, pero', finira' con il riconoscere l'errore. Cosi', in politica, ci sara' chi ammettera' di aver scelto un candidato sbagliato''.     E c'e' chi pensa, addirittura, che lo scandalo potrebbe dare una mano a Barack Obama a risalire la china sulla strada della rielezione alla Casa Bianca. Ne e' convinto uno stratega elettorale repubblicano, Ford O'Connor, secondo cui questa vicenda potrebbe tenere banco nella competizione tra candidati repubblicani per molti mesi ancora. 
 La sua tesi e' semplice: una lunga battaglia legale e politica che veda Herman Cain difendersi dalle accuse e magari, come ha gia' fatto, attaccare a sua volta altri candidati, mantiene il partito conservatore impegnato a seguire la lotta tra i suoi candidati. Ma in questo modo la destra inevitabilmente molla la presa sul loro avversario finale, Barack Obama. ''Com'e' ovvio - spiega O'Connor - il team Obama vuole che il campo repubblicano rimanga piu' ampio possibile, per piu' tempo possibile. Piu' combattono tra di loro, piu' Obama risparmia munizioni preziose, da sparare piu' avanti, quando si avvicineranno le elezioni''  
