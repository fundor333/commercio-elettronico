#titolo Fiat, ecco l'offensiva di Ginevra. Da 500L Trekking ad Alfa 4C - Prove  e Novit√† - Motori
  ROMA - In uno stand che, mai come quest'anno, ribadisce con la sua posizione mediana tra l'area dei grandi generalisti e quella delle marche premium le aspirazioni e le potenzialita' del Gruppo, i brand Fiat, Alfa Romeo, Lancia, Abarth e Jeep sono presenti all'83/ma edizione del Salone Internazionale di Ginevra con un lungo elenco di novita'. 
Da Fiat arrivano al Palexpo' ginevrino tre anteprime mondiali: la 500L Trekking, la 500 GQ - che nasce dalla collaborazione con Gentlemen's Quarterly, il magazine maschile edito da Conde' Nast - e la Panda 4x4 bicolore. Inoltre, sul grande stand saranno esposti alcuni modelli gia' affermati in rappresentanza dell'ampia e articolata gamma Fiat - come la recentissima 500S, la Punto 2013 con Pack 'Sporting', la Freemont Lounge AWD e la Sedici con il nuovo Kit Nitro - affiancati da una vera primizia per l'Europa, la 500e, cioe' la versione 100% elettrica che sara' commercializzata esclusivamente negli Stati Uniti a partire dal secondo trimestre del 2013. In particolare la 500L Trekking che sara' esposta al Palexpo' anticipera' la versione di produzione dell' inedito mpv con look off-road e assetto rialzato - completato da dotazioni specifiche per gli amanti dello sport e delle attivita' all'aria aperta - che verra' commercializzato in tutta Europa a partire dal prossimo giugno. La 500L Trekking avra' di serie il sistema di controllo della trazione 'Traction+' e sara' disponibile con tutte le motorizzazioni previste per la 500L, incluso il nuovo turbodiesel 1.6 Multijet II da 105 Cv. Oltre che per il suo look e per la grande funzionalita', la 500L si distingue per le dotazioni innovative, che possono comprendere l'Hi-Fi Audio System Beats da 520 watt, il sistema Lavazza '500 Espresso Experience' e il 'City Brake Control'.     Una grande folla di giornalisti e di addetti ai lavori e' attesa anche nella zona occupata dal brand Alfa Romeo. Su tutti i modelli del Biscione la parte di grande protagonista sara' riservata alla 4C, la sportiva compatta a motore centrale che verra' costruita nello stabilimento Maserati di Modena, sara' commercializzata nel corso del 2013 e sara' il primo modello Alfa a tornare negli Stati Uniti. Accanto alla 4C sfilano anche due esemplari di MiTo ispirati alla Safety Car Ufficiale del FIM SBK Superbike World Championship: una Limited Edition Superbike 170 Cv in edizione limitata di 200 esemplari e una Serie Speciale Superbike 1.4 135 Cv TCT personalizzata con l'originale KIT SBK. Riflettori puntati anche sulla Giulietta, al debutto con la versione Veloce, nome nato nel 1956 per contraddistinguere vetture dallo spiccato carattere sportivo. 
Nell'elegante area dedicata alla Lancia i riflettori saranno puntati sulle due serie speciali 'S MomoDesign' della Ypsilon 5 porte e della Delta, affiancate nelle rispettive gamme dalle versioni Ecochic, la nuova dimensione del rispetto ambientale secondo Lancia. Ypsilon sara' presente anche nell'allestimento speciale 'Elefantino' che debutta in anteprima mondiale riproponendo il portafortuna che venne scelto nel 1953 quale fregio della nascente scuderia Lancia impegnata nelle competizioni sportive e poi riapparso dal 1997 al 2003 sulla nuova Lancia Y. Novita' anche nella gamma Voyager con il debutto a Ginevra della motorizzazione 2.8 turbodiesel Common-rail nell'inedita variante 178 Cv, che consente di raggiungere i 193 km/h di velocita' massima e di accelerare da 0 a 100 km/h in 11,5 secondi. 
Jeep ha invece scelto il Salone ginevrino per il debutto europeo (dopo quello momdiale a Detroit) della nuova Jeep Grand Cherokee 2014 - il suv premium ridefinito negli esterni e negli interni, nelle soluzioni tecnologiche e nelle prestazioni grazie al nuovo cambio automatico a otto rapporti - accanto alla edizione rinnovata della Compass e della serie speciale Wrangler Rubicon 10th Anniversary Edition. 
Ed i super-appassionati della personalizzazione potranno scoprire nello stand Abarth la nuova iniziativa 'Custom Attitude' un programma dedicato ai clienti che desiderano l'esclusivita' tipica delle vetture tailor made unita ai massimi livelli prestazionali, visto che tutti i modelli di questa gamma - costruita e dedicati ad ogni singolo cliente - avranno in comune il motore da 180 CV di serie.  
