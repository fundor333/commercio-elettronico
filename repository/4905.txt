#titolo Presto ratifica Convenzione Istanbul - Politica
  E' la Turchia, spesso sotto il fuoco incrociato di molti paladini dei diritti umani, l'unico Paese che ha ratificato la Convenzione del Consiglio d'Europa contro la violenza nei confronti delle donne e la violenza domestica, trattato innovativo che anche l'Italia ha firmato - 23/mo Paese su 24 - e che, nelle intenzioni delle ministre del governo Monti, vorrebbe ratificare entro fine legislatura. 
 E' stata la vice segretario del Consiglio d'Europa Gabriella Battaini Dragoni, oggi in un incontro con i giornalisti, a fare il punto sull'iter della Convenzione e sulla necessità di una legge quadro che unifichi la variegata normativa che in Italia affronta in ordine sparso il tema della violenza sulle donne. Il ministro del Lavoro e delle Pari Opportunità Elsa Fornero, il Guardasigilli Paola Severino e il sottosegretario agli Esteri Marta Dassù "si sono impegnate perché si arrivi entro la fine della legislatura alla ratifica della Convenzione di Istanbul" contro la violenza sulle donne e "hanno concordato sulla necessità di predisporre una legge quadro che raggruppi e metta ordine" nelle varie e diverse leggi sulla questione, ha precisato Battaini che ieri ha incontrato Fornero, Severino e Dassù.  
