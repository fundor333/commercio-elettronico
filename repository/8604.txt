#titolo Porti: San Benedetto, inaugurato nuovo scalo alaggio - Shipping e Cantieri - Mare
  (ANSA) - SAN BENEDETTO, 29 DIC - E' stato inaugurato oggi al porto di San Benedetto il nuovo e ampliato scalo d'alaggio e varo delle imbarcazioni. Era necessario per potenziare l'attivita' di pesca e quella dei cantieri navali cittadini. Le opere, costate un milione di euro, hanno reso l'infrastruttura idonea all'uso di sollevatori capaci di ammarare imbarcazioni di peso fino a 500 tonnellate e lunghezza fino a 36 metri che ovviamente necessitano di un bacino di maggiori dimensioni. 
I lavori, finanziati per 750 mila euro dall'Unione Europea con i Fondi per la pesca (Fep) e per 250 mila dal Comune, sono durati otto mesi e mezzo. si e' trattato di un adeguamento tecnico - funzionale del vecchio scalo, per essere utilizzato dai piu' recenti sollevatori mobili. Due le fasi della realizzazione: il rinforzo della banchina esistente e l'ampliamento dello scalo con vie di corsa portate da 7,50 a 10 metri di larghezza e da 29,80 a 65,30 metri circa di lunghezza. 
''Con questa opera &#8211; ha detto il sindaco Giovanni Gaspari &#8211; abbiamo soddisfatto la necessita' delle imprese di pesca e cantieristica che chiedevano uno scalo piu' grande, che per loro vuol dire opportunita' di investimenti maggiori''. Nella zona sono in corso molti lavori: dalla riqualificazione delle bitte e delle torri faro al dragaggio dell'imboccatura del porto per cui sono stati intercettati fondi nazionali. Entro gennaio, inoltre, il Consiglio superiore dei lavori pubblici si pronuncera' sul Piano Regolatore del porto di San Benedetto. 
''La Regione - ha sottolineato Sara Giannini, assessore regionale alla pesca - si sta dotando di infrastrutture indispensabili per attrarre investitori sul territorio. L'opera che inauguriamo oggi e' frutto di una stretta collaborazione tra Regione e Comune che siamo certi riuscira' a dare un rinnovato slancio a tutti i settori che gravitano sull'area portuale sambenedettese: pesca, cantieristica e turismo''. (ANSA).  
