#titolo Boom grillini, crollo del Pdl. Vince Tosi, exploit Orlando - Speciale Amministrative 2012
ROMA - Verona alla Lega, con la riconferma del sindaco uscente Flavio Tosi. La Spezia con Massimo Federici, Pistoia dove è stato eletto sindaco Samuele Bertinelli e Brindisi con Cosimo Consales al centrosinistra. Il centrodestra si riconferma a Lecce, con il sindaco Paolo Perrone e a Gorizia dove è riconfermato il sindaco uscente Ettore Romoli. Questo il quadro del primo turno delle comunali nei comuni capoluogo. Stamane è stato bloccato lo scrutinio per le elezioni a Catanzaro, dove sarà l'Ufficio centrale elettorale del Tribunale a risolvere le contestazioni che sono state sollevate in due sezioni. I risultati finora vedono in vantaggio il candidato sindaco del centrodestra, Sergio Abramo, ma ovviamente i dati non sono ancora ufficiali. 
 Al ballottaggio vanno 19 capoluoghi: Genova, Palermo, Parma, Monza, Cuneo, Piacenza, L'Aquila, Frosinone, Agrigento, Trapani, Trani, Isernia, Rieti, Lucca, Asti, Alessandria, Como, Belluno e Taranto. L'analisi del voto vede la crisi del Pdl e della Lega e il boom dei 'grillini' del Movimento Cinque Stelle che vanno addirittura al ballottaggio a Parma. A Palermo torna in grande stile Leoluca Orlando, vicino al 48%. Al secondo turno se la vedrà con il Pd Fabrizio Ferrandelli che però ha raccolto solo il 17%. A Genova il 20 e 21 maggio il candidato del centrosinistra, Marco Doria, che ha ottenuto il 48,3% dei consensi, troverà al ballottaggio il candidato del Terzo Polo Enrico Musso, che ha ottenuto il 15%. 
 Ma la vera sorpresa del voto genovese è il risultato del candidato del Movimento 5 Stelle, Paolo Putti, che ha ottenuto il 13,9%, superando il candidato sostenuto dal Pdl Pierluigi Vinai, fermo al 12,7%. Il Pd si conferma con il 24% primo partito della città, anche se in calo. Il movimento dei 'grillini' è il secondo partito. Infine a Parma, la città delle proteste che hanno costretto alle dimissioni l'ex sindaco Pietro Vignali, travolto dai guai giudiziari della sua Giunta e dal debito record di oltre 600 milioni di euro, il Movimento 5 Stelle sfiora il 20% con Federico Pizzarotti. Sarà lui, bancario alla prima esperienza elettorale in città, l'avversario al ballottaggio del 'collaudato' Vincenzo Bernazzoli (39,2%), l'attuale presidente della Provincia sostenuto dal centrosinistra. 
 TOSI SINDACO AL PRIMO TURNO, BOOM DEI GRILLINI  di Valentina Roncati 
Nonostante il terremoto che ha sconvolto la Lega Nord, il sindaco di Verona, Flavio Tosi, 43 anni, maroniano, prototipo del leghista di nuova generazione, è riuscito, solo contro tutti, ad essere riconfermato alla guida della città. E' lui il primo grande vincitore di questa tornata elettorale e con lui cambieranno definitivamente, se per caso c'era ancora qualche dubbio, gli equilibri dentro il partito. Per il resto questo test elettorale, nel quale la politica cercava il rilancio, ha segnato la caduta libera della Lega in Lombardia, il crollo del Pdl, l'exploit del Movimento 5 Stelle a Genova e a Parma, e il ritorno trionfale di Leoluca Orlando a Palermo. A GENOVA Marco Doria, che ha battuto alle primarie la candidata del Pd Roberta Pinotti e il sindaco uscente Marta Vincenzi, non è riuscito per un soffio a conquistare la città al primo turno e al ballottaggio dovrà vedersela con Enrico Musso, professore universitario, che ha lasciato il Pdl nel 2010 e ora corre con una lista civica e il Terzo Polo e che per tutto il pomeriggio è stato inseguito dal candidato del Movimento 5 Stelle, Paolo Putti. "A Genova il centrosinistra ha tutti i numeri per governare questa città - ha commentato in serata Doria - non saranno 14 giorni in più a farmi perdere le energie".  
A PARMA, dove si dovette dimettere il sindaco Pdl Pietro Vignali, travolto dai guai giudiziari, ha ottenuto un ottimo risultato il candidato del centrosinistra, Vincenzo Bernazzoli, che andrà al ballottaggio con il candidato 'grillino' Federico Pizzarotti. "Dobbiamo da domani mattina continuare una campagna, fino al ballottaggio, tra la gente, per decidere tutti insieme le scelte e le necessità per governare questa fase nuova che si è aperta. Parma è una città importante, ha bisogno di un governo concreto, reale e positivo", ha commentato Bernazzoli. A PALERMO Leoluca Orlando, 64 anni, portavoce nazionale di Idv, a più riprese sindaco di Palermo dall'85 al 2000, sostenuto da Italia dei Valori, Verdi e Federazione della Sinistra, a sorpresa ha sbaragliato tutti gli altri 11 candidati sindaci concorrenti. Ha deciso di scendere in campo tre settimane dopo le primarie, non riconoscendo l'esito delle consultazioni che secondo lui sarebbero state falsate da brogli e ha avuto la meglio sia su Massimo Costa, avvocato di 34 anni a capo di un'alleanza 'anomala' con Pdl e Udc, sia Fabrizio Ferrandelli, 32 anni, vincitore delle primarie del centrosinistra dello scorso 4 marzo, quando batté per 161 voti Rita Borsellino.  
Sterza a sinistra MONZA, governata finora dalla Lega: il candidato del centrosinistra, Scanavatti Roberto, è di gran lunga avanti rispetto al candidato del Pdl, Andrea Mandelli. Fuori dalla competizione il candidato della Lega. PISTOIA rimane al centrosinistra: è vittoria netta per Samuele Bertinelli, 35 anni, candidato sindaco del centrosinistra sostenuto dal Pd e da altre sette liste. A LECCE si delinea la riconferma del candidato del Pdl Paolo Perrone. Si profila invece il ballottaggio a RIETI e FROSINONE e a TRAPANI e AGRIGENTO. Ballottaggio probabile anche a L'AQUILA, guidata finora da Massimo Cialente, Pd e a PIACENZA, finora in mano al centrosinistra. Probabile il ritorno alle urne tra due settimane anche a ISERNIA, a CUNEO, dove si sfideranno i due candidati del centrosinistra e a LUCCA, finora in mano al centrodestra. E' riuscito invece a riconquistare GORIZIA il sindaco uscente Ettore Romoli. La seconda ed ultima giornata di voto per eleggere sindaci e consigli comunali in quasi 1000 comuni sparsi in tutta Italia ha confermato il vistoso calo dell'affluenza alle urne. Un calo che ha colpito soprattutto le Regioni 'rosse' ma anche molte città finora in mano alla Lega e al Pdl e, più in generale, le città del nord. A Monza, per esempio, gli elettori sono passati addirittura dal 73.6 delle ultime consultazioni elettorali al 59.6% di oggi, con un crollo di ben 14 punti percentuali.  
'Discesa libera' di 10 punti percentuali di affluenza ad Asti (oggi il 63.2%, alle precedenti comunali il 73.2%); di oltre 13 punti ad Alessandria dove gli elettori sono stati 61.5% mentre nelle ultime consultazioni erano stati pari al 74.8%; di oltre 7 punti a Verona (oggi il 69.2% ma alle precedenti consultazioni era il 76.7%); di più di 6 punti a Genova (oggi il 55.6%, alle passate elezioni il 61.7%); di oltre 10 punti a Parma (oggi il 64.5% mentre era il 74.6%); di più di 8 punti a Palermo (che ha registrato solo il 63.2 contro il 71.7%delle precedenti elezioni). Un vero e proprio tonfo ha caratterizzato l'affluenza in Toscana dove ha votato il 60,80%, quasi dieci punti in meno delle precedenti consultazioni comunali quando aveva votato il 70,58%. A Lucca ha votato solo il 55,8% degli elettori e a Pistoia il 57,5%. Male anche le Marche dove la percentuale dei votanti è stata del 66,2% contro il 74,9 della precedente tornata e l'Emilia Romagna, dove l'affluenza è stata del 64.6% contro il 75.5 dell'ultima consultazione elettorale per le comunali. Il calo è stato meno forte in alcune regioni del sud ma non ha risparmiato Puglia e Sicilia. Secondo il ministro dell'Interno, Anna Maria Cancellieri, il calo dei votanti registrato alle comunali indica "una disaffezione che era nell'aria, mentre invece è bene che i cittadini partecipino".  
