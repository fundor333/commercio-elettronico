#titolo SCHEDA Messora e Martinelli per la comunicazione M5S - Politica
di Teodoro Fulgione 
 Il M5S affida la propria comunicazione parlamentare a due ''consulenti'' che ''si interfacceranno'' con i capigruppo di Camera e Senato. Si tratta di due blogger, molto apprezzati nell'ambiente 'a cinque stelle', ma poco conosciuti fuori dal web: Claudio Messora che aiutera' Vito Crimi a Palazzo Madama; e Daniele Martinelli che affianchera' Roberta Lombardi a Montecitorio.    Entrambi collaborano da anni con il blog di Beppe Grillo e possono essere considerati due 'fedelissimi' del leader 'a cinque stelle'. 
 - CLAUDIO MESSORA,  45 anni, e' uno dei piu' noti blogger italiani, conosciuto con lo pseudonimo di 'Byoblu'. Sul suo sito web, nato tre anni fa, ospita e propone riflessioni di natura economica e politica. Vicinissimo a Beppe Grillo, che spesso ha ospitato articoli di Messora sul proprio blog, nelle settimane scorse ha  lanciato l'ipotesi della 'prorogatio' del governo Monti. Ha un blog sul Fatto Quotidiano.    ''Sono nato ad Alessandria d'Egitto, da genitori italiani, e ho studiato il pianoforte fin dall'età di cinque anni. Ho compiuto studi scientifici e ho una preparazione informatica maturata alla Statale di Milano'', scrive di se' sul suo blog.    Messora ha un passato nel mondo della musica ed e' uno 'smanettone' informatico. Ha vissuto all'estero, fermandosi anche un anno a  Dubai nel 2005. Con il suo blog ha vinto il Premio Agenda Rossa e il XXXI Premio Ischia Internazionale del Giornalismo, nella categoria social media 2010. '' Considero la rete una grande opportunità di cambiamento e ho sempre cercato di difenderla dalle iniziative legislative potenzialmente nefaste, organizzando blitz mediatici di protesta e promuovendo, dove necessario, la proposizione di emendamenti tampone alle cosiddette leggi ammazza-internet''. 
 - DANIELE MARTINELLI,   43 anni, ha un blog molto attivo ma, a differenza di Messora, si occupa principalmente di attualita' giornalistica. In passato si e' impegnato in politica, candidandosi nel 2010 per l'Idv alle regionali. Impegnato in inchieste giornalistiche e' considerato un 'esperto del M5S' che ha seguito fin dalla nascita del MoVimento. Non ha mai nascosto le sue simpatie per la 'creatura' politica di Beppe Grillo. Con il leader 'a cinque stelle', oltre alla passione per i blog, condivide l'avversione per i talk show televisivi: ''Non faccio tivù dal 2008, da quando ho collaborato da inviato ufficiale del di blog di Beppe Grillo, che mi ha invitato a parlare sul palco del V2-Day di Torino'', scrive.     Sul suo blog si presenta cosi': ''Sono nato nel luglio del '69 a  Romano di Lombardia (BG), vivo a Treviglio (Bg). Diplomato in ragioneria, ho frequentato il corso di laurea in geografia all'università di Genova. Svolgo attività di giornalista d'inchiesta dalla seconda metà degli anni '90''.      Fino al 2009 ha collaborato da cronista giudiziario anche per il blog di Antonio Di Pietro, successivamente, ''fino all'estate 2010'', per Radio Radicale. Anche Martinelli ha collaborato con il Fatto quotidiano online con servizi e videoservizi.  
