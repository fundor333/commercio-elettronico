#titolo Cordoba, difficile scegliere la piu' bella  - Itinerari - In Viaggio
  Cortili segreti, gradinate tortuose, splendidi patii ombreggiati, piazzette ricolme di aranci e palazzi maestosi. Difficile scegliere quale tra le città andaluse sia la più bella. Quel che è certo è che Cordoba non ha nulla da invidiare a Granada e Siviglia.  Capitale dell’impero musulmano, per oltre tre secoli (tra l’VIII e l’XI) la città andalusa, attira pensatori, scienziati e eruditi e arriva a competere con Il Cairo e Baghdad. 
 Attorno all’anno Mille a Cordoba si realizzano edifici raffinati, si commercia, si scrivono pagine importanti della scienza filosofica e si incrociano pensatori come Averroè e Maimonide che proprio nella capitale del califfato videro i natali.   L’arte islamica plasma naturalmente l’aspetto della città. L’edificio più importante è sicuramente la Mezquita: la grande moschea (oltre 23 mila mq) costruita nel 785 dall’emiro Abd ar-Rahman I e trasformata sotto l’imperatore Carlo V in cattedrale cattolica, proprio a volere rappresentare il trionfo del Cristianesimo sull’Islam. Un contrasto visivo ed emotivo molto forte quello che provocano nel visitatore la commistione tra la selva di colonne di marmo e granito che formano una serie di archi di pietra bianca e rossa; lo strepitoso mihrab (composto da 1.600 chilogrammi di tessere da mosaico d’oro bizantine); la maksura (il luogo dove pregavano i califfi) e le volte della cattedrale cattolica (di stile fiammingo, rinascimentale e barocco) eretta al centro della moschea.   A pochi passi dalla Mezquita, si trovano l’Alcazar de los Reyes Cristianos, il castello dei sovrani cattolici risalente al XIV secolo (noto soprattutto per i giardini in stile moresco, tra i più belli dell’Andalusia) e la trecentesca Torre de la Calahorra raggiungibile attraversando il ponte romano che unisce le due sponde del Guadalquivir. 
 All’interno della torre è ospitato un museo dedicato alla tolleranza religiosa che per secoli ha caratterizzato la città. Sempre nei paraggi, si sviluppa la Judería, il vecchio quartiere ebraico con il suo dedalo di vie strettissime da cui è possibile sbirciare nei patio delle case, arricchiti da fontane, mosaici e alberi secolari. Da non perdere sono la Sinagoga del 1315 (l’unica rimasta in piedi in Andalusia dopo la cacciata degli ebrei dalla Spagna nel 1492) e La Casa de Sefarad, il piccolo museo dedicato agli usi, alla musica e alle tradizioni degli ebrei sefarditi.  All’interno del quartiere ci sono poi la Casa Andalusi (del XII secolo) che ospita una esposizione sulla cultura islamica, il museo dell’inquisizione, il Museo Taurino con sale dedicate ai grandi toreri di Cordoba e il mercato artigiano de lo Zoco (l’antico suk) specializzato nella lavorazione del cuoio (in particolare quello lavorato in rilievo, “cuero repujado”)  e dell’argento (soprattutto la filigrana).   Altro quartiere che merita una visita è quello dei plateros (degli argentieri) nel centro storico, in cui si trova la divertente plaza de la Corredera. Ideata nel XVII secolo per ospitare spettacoli, compresi i roghi dell’inquisizione e le corride, oggi ad animarla ci sono bar e ristoranti con tavolini all’aperto molto frequentati. Tra le specialità di Cordoba da provare: il salmorejo, un gazpacho a base di pomodoro, il rabo de toro (stufato di coda di toro), la zuppa di aglio con uva passa, l’agnello al miele e la carne ripiena di datteri e pinoli.  Dai piaceri del palato a quelli del corpo e della mente. Nel periodo islamico, Cordoba era nota anche per i palazzi dedicati al piacere: gli harem e i hammam. Ancora oggi è possibile immergersi tra profumi e unguenti in uno dei complessi termali realizzati in perfetto stile moresco e rivivere l’atmosfera di un hammam medievale.    Per saperne di più su Cordoba: http ://www.turismodecordoba.org.      
