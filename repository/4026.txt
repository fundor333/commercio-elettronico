#titolo Federica Salsi - Protagonisti
''Beppe Grillo? Una delusione. Ha mostrato di essere vittima della cultura berlusconiana di questi anni. E' stato veramente sgradevole. Un maschilista come altri. Dare una connotazione negativa ad una qualita' delle donne e' roba da Medioevo. Veramente degradante''. Dopo due giorni di silenzio, e' arrivata la replica di Federica Salsi, consigliera comunale del Movimento Cinque Stelle a Bologna, finita nel mirino di Beppe Grillo dopo la sua partecipazione a 'Ballaro'. 
 ''I talk show sono il vostro punto g'', aveva affondato il comico-leader del Movimento, parole che hanno amareggiato profondamente la Salsi: ''Non ha contestato il merito di quello che ho detto. Ha contestato me in quanto persona. Mi dispiace che non ci sia la volonta' di un confronto alla pari'', ha ribattuto la Salsi, in un'intervista a 'Affari Italiani', a firma di Antonio Amorosi, ex assessore della giunta Cofferati, al fianco della stessa Salsi in alcune battaglie politiche locali degli scorsi mesi. ''Non c'e' la possibilita' di un confronto alla pari quando l'altro pensa di essere dieci gradini sopra'', ha proseguito la consigliera comunale, aggiungendo: ''Anche Grillo ha il suo punto G: i giornali''.  
