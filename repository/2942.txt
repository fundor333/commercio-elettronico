#titolo Ad Aosta il ritorno alle scene di Gigliola Cinquetti - Spettacoli e Sport
  (ANSA) - AOSTA, 9 FEB - Dopo 15 anni di assenza dalle scene Gigliola Cinquetti, la 'ragazzina prodigio' della musica italiana degli anni '60, torna ad esibirsi in teatro con lo spettacolo 'Tuffo al cuore', in programma il 27 marzo alle 21 al Teatro Giacosa di Aosta nell'ambito della 'Saison culturelle'. 
Lo show vede l'incontro tra la Cinquetti e un musicista classico, Valter Sivilotti, che ha riarrangiato e orchestrato una ventina di brani scelti dalla stessa interprete, tra i quali alcuni dei suoi piu' grandi successi e diverse 'hit' della storia della musica internazionale. Ad accompagnare la cantante sara' un'orchestra diretta dallo stesso Sivilotti. 
Il pubblico valdostano potra' riascoltare la celeberrima 'Non ho l'eta'', vincitrice al Festival di Sanremo nel 1964, 'Dio come ti amo', pure vincitrice a Sanremo in coppia con Domenico Modugno, 'Quelli erano giorni', 'La rosa nera', 'Alle porte del sole', vincitrice a 'Canzonissima' nel 1973, oltre a brani come 'Volare', di Modugno, in spagnolo, 'L'ame des poetes' di Charles Trenet, 'Yesterday' dei Beatles, 'Lady Jane' dei Rolling Stones, 'Don Giovanni' di Lucio Battisti e ancora 'Rosa rosae' di Giorgio Faletti, 'La donna cannone' di Francesco De Gregori e 'Il maestro e' nell'anima' di Paolo Conte. (ANSA).  
