#titolo Innamorarsi a São Miguel - In Viaggio
  (di Ida Bini) 
 Se per san Valentino avete tre giorni di vacanza e volete unire relax, attività sportive e la scoperta di una natura romantica e allo stesso tempo lussureggiante e ricca di contrasti potete recarvi a São Miguel, la più grande e popolosa delle nove isole delle Azzorre, bellissimo arcipelago al largo delle coste del Portogallo.  Qui si percorrono sentieri di montagna che attraversano foreste e boschi fioriti; si passeggia in romantici parchi e giardini tropicali, immersi tra profumi e colori, e si cammina sulla sabbia scura delle sue spiagge laviche fino al tramonto. Oppure si può praticare il parapendio per ammirare meglio ogni scorcio dell’isola, punteggiata da piccoli borghi dall’architettura coloniale, o fare trekking tra pareti muscose, cascate e laghetti incontaminati. Oppure ancora ci si concede un momento di relax alle terme naturali o si sale a bordo di un gommone per osservare balene e delfini che nuotano vicino alle coste.       
 La natura, ricca di contrasti e di attrazioni, è la vera protagonista dell’isola delle lagune vulcaniche, come la chiamano gli abitanti, che fino al secolo scorso era un enorme aranceto, in alcuni punti proteso verso il mare, e che oggi regala giardini botanici, crateri ricoperti da una ricca vegetazione e laghi vulcanici che si trasformano in macchie di colore verdi, blu e gialle.  Punto di partenza è la capitale Ponta Delgada, dove tra scorci mozzafiato si respira un’atmosfera coloniale nel grande porto, protetto da ampie insenature, e nel piccolo centro storico, ricco di architetture bianche e nere e di spettacolari chiese barocche. Una piacevole passeggiata permette di arrivare dalle Porte della città vecchia, che accolgono gli edifici più antichi e maestosi, fino alle grotte artificiali del romantico jardim António Borges, passando per la chiesa di São Sebastião e il convento da Esperança. 
 Merita una visita praça Gonçalo Velho, che divide in due parti la città, tra giardini tropicali e palazzi in stile gotico-manuelino.    E’ qui, nel cuore della capitale, che si trovano i maggiori alberghi dell’isola, per lo più in stile coloniale e tutti in punti strategici per visitare la città e muoversi comodamente lungo le strade di São Miguel.  Da Ponta Delgada si viaggia fino a Vila Franca do Campo, a sud dell’isola, l’antico capoluogo dove merita una visita il centro storico che sorge sul cratere di un antico vulcano. Di fronte c’è il porto da dove ci si imbarca per un whale waytching tour, un’escursione a bordo di un gommone per osservare da vicino balene e delfini, accompagnati da esperti biologi marini. 
 A circa un chilometro dalla costa si avvista l’isolotto di Vila Franca, riserva naturale nata da ciò che rimane del cratere di un antico vulcano sprofondato nel mare. E’ di forma quasi circolare e all’interno nasconde una bellissima piscina naturale dalle acque cristalline e con la piccola e incantevole spiaggia di Vinha da Areia che offre, oltre al bellissimo arenile, anche un moderno acquapark; a sud dell’isolotto si ergono due scogliere vulcaniche, che offrono riparo ai numerosi uccelli marini.     Tornati al molo si riprende il viaggio verso l’interno di São Miguel fino a raggiungere i laghi della valle di Furnas, attraverso piantagioni di tè, impetuosi ruscelli, distese di vigne basse e punteggiate da chiesette e quintas, e le celebri caldeiras - i crateri originati dalle esplosioni vulcaniche – piene d’acqua e ricoperte di una vegetazione idilliaca: ortensie, camelie, azalee, tutti fiori importati dai colonizzatori europei. Qui a Furnas è bene recarsi verso l’ora di pranzo per assaporare negli informali ristorantini della valle il cozido das Furnas, uno stufato preparato nei forni ricavati sotto terra e cotto con il calore del vulcano. 
 Romantiche sono le soste ai piccoli alberghi, che offrono piscine termali con acque ricche di ferro per la presenza di numerose sorgenti di acque minerali e sulfuree, e le passeggiate lungo i sentieri che portano nel magnifico parco di Terra Nostra con fiori tropicali e piante del Nord Europa, una convivenza tutt’altro che forzata per questo giardino botanico, considerato uno dei più belli al mondo.     Il Parco, che sorge accanto all’omonimo albergo termale inaugurato nel 1933, risale al secolo XVIII e regala un panorama romantico, fatto di laghetti, sentieri sinuosi, fiori tropicali e boschi di alberi centenari. Non lontano si trova la splendida Lagoa do Fogo, un lago dalle acque cristalline immerso in una vegetazione lussureggiante con una spiaggia di sabbia bianchissima su un cratere che si staglia contro il mare; qui i colori, che ripropongono tutte le tonalità dal verde al blu, sono davvero impressionanti.  Il giorno seguente si viaggia in direzione Povoação, a sudest, e si costeggia il mare, fermandosi ai belvedere di Madrugada e Ponta do Sossego, per ammirare i bellissimi panorami del litorale. Durante il viaggio si attraversano le piantagioni di tè di Gorreana, dove è possibile fare una romantica sosta nell’omonima fabbrica di Ribeira Grande, sorseggiando l’ottima bevanda. Lo stabilimento è artigianale e possiede macchinari in ottone di fabbricazione indiana e inglese e produce un tè speziato e profumato, che viene importato anche da famose case di distribuzione inglesi. E’ possibile visitare la fabbrica e acquistare scatole di tè portoghese, profumatissimo e raro da trovare in Europa, la cui coltivazione venne introdotta in quest’angolo remoto di Portogallo il secolo scorso da studiosi cinesi che portarono, oltre alla preziosa pianta aromatica, anche le tecniche di produzione.  Sempre a Ribeira Grande si passeggia nel parque da Ribeira dos Moinhos o nel jardim do Paraíso il cui nome descrive perfettamente la sua bellezza. Anche a Ribeira Grande ci sono manifestazioni di vulcanismo attivo: il fumo sale dalle fessure della terra e si unisce al profumo del bosco.        
 L’ultimo giorno si visita una delle località più belle di São Miguel: Caldeira dos Sete Citades, un cratere con due laghi – uno verde e l’altro azzurro - circondati da una ricca vegetazione in contrasto con le case bianche del villaggio di Sete Cidades. Una leggenda popolare racconta che la differente colorazione delle acque sarebbe dovuta alle lacrime versate da una principessa e da un pastore, ostacolati nel loro amore. All’interno della Caldeira meritano una visita anche la bellissima laguna di Santiago e, vicino alla laguna Azul, un pittoresco giardino di grossi cespugli di azalee. La bellezza della Caldeira si apprezza soprattutto dal miradouro da Vista do Rei, belvedere che si raggiunge percorrendo una strada sinuosa tra pascoli e campi di ortensie, oppure dall’alto di un parapendio - per i più coraggiosi - sorvolando vigne, laghi e spiaggette invitanti.  Per maggiori informazioni:  www.visitazores.com/it  e  www.visitportugal.com  
