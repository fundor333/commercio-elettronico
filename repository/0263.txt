#titolo Influenza ancora forte fra bambini, fino a -40% di vaccinati - Medicina  - Salute e Benessere
  L'influenza di quest'anno ha colpito soprattutto i bambini, e la causa in parte e' da addebitare anche al crollo delle vaccinazioni anti-influenzali verificatosi quest'anno, che secondo la Federazione italiana dei medici pediatri (Fimp) e' stimabile nel 20-40% in meno rispetto alla passata stagione. 
Continua infatti a scendere il numero di casi di sindrome influenzale anche se molto lentamente e i bambini continuano ad essere fra i piu' colpiti, in particolare quelli al di sotto dei cinque anni di eta'. Il numero di casi stimati in questa settimana e' pari a circa 552.000, per un totale, dall'inizio della stagione di circa 4.498.000 casi. Marche, Calabria e Lazio le regioni maggiormente colpite. 
''Gia' negli anni precedenti - spiega Giuseppe Mele, presidente Fimp - avevamo rilevato questa tendenza al calo, soprattutto dopo la campagna vaccinale per la pandemia influenzale H1N1, che non fu gestita bene. Ma quest'anno c'e' stato un vero crollo rispetto all'anno scorso, che noi stimiamo essere del 20-40%, e in alcune aree anche superiore. In particolare l'influenza quest'anno ha colpito maggiormente le vie respiratorie''. Il problema, secondo il pediatra, e' che ''l'influenza non viene percepita come una malattia che puo' provocare delle complicazioni - conclude - Dobbiamo risalire la china e far capire che e' importante vaccinare i bambini, soprattutto quelli con patologie croniche, problemi respiratori e chi va all'asilo''.  
