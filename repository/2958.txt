#titolo Dal Web più scienza per i giovani  - Ricerca e Istituzioni - Scienza&Tecnica
  Più scienza per i giovani e per lo sviluppo del Paese grazie al Web: è la scommessa sulla quale il ministero per l'Istruzione, l'Università e la Ricerca sta puntando, cosi' come l'Accademia dei Lincei, insieme all'agenzia ANSA. Dopo l'invenzione della stampa ''è in atto una seconda rivoluzione dove la novità è il dialogo'', ha detto il ministro Francesco Profumo, intervenuto alla presentazione del canale Ansa Scienza e Tecnica e della sua sezione dedicata ai ragazzi. L'evento è stato organizzato dall'agenzia ANSA presso l'Accademia dei Lincei. 
L'informazione scientifica parla quindi il linguaggio della rete, e lo fa al momento giusto: ''la storia ci dice che questo e' il tempo della scienza e della tecnologia ed e' il momento di favorire nei giovani il modo di ragionare scientifico: questo significa capacita' di crescere, possibilita' di trovare un lavoro e anche di formare cittadini migliori''. ha osservato il presidente dell'Accademia dei Lincei, Lamberto Maffei.    Per questo l'agenzia ha deciso ''di raccogliere la sfida di raccontare con un linguaggio trasparente e chiaro quello che accade nella scienza'', ha detto il direttore dell'ANSA, Luigi Contu. 
Quanto la rete e i social network siano ormai irrinunciabili per parlare di scienza al grande pubblico e ai giovani emerge dall'esperienza dell'astronauta dell'Agenzia Spaziale Europea (Esa) Paolo Nespoli, che nei sei mesi a bordo della Stazione Spaziale ha raccontato direttamente i suoi esperimenti e la vita nello spazio a decine di migliaia di persone tramite Twitter. ''Se riuscissimo ad avere una piccola percentuale in piu' di ragazzi interessati alla scienza, facendo capire loro che gli argomenti scientifici hanno un ritorno piu' importante di tanti programmi Tv, avremmo fatto qualcosa di importante per la societa''', ha osservato. 
Come lo spazio, anche la robotica e' fra i cavalli di battaglia della divulgazione scientifica: ''e' una disciplina in vita, un settore multiculturale in continua crescita, che coinvolge molti ambienti scientifici, tecnologici e sociali'', ha osservato il rettore della Scuola Superiore Sant'Anna di Pisa, Maria Chiara Carrozza. Lo hanno dimostrato l'entusiasmo e la curiosita' accesi in sala da Dust-Bot, il robot progettato e realizzato dall'ateneo per favorire la raccolta differenziata. Accanto a lui i piccoli autonomi che i ricercatori portano nelle scuole per insegnare robotica ai ragazzi. 
Ai tanti giovanissimi presenti all'incontro si e' rivolta anche la virologa Ilaria Capua: ''fare il ricercatore e' una professione meravigliosa e la si puo' fare anche in Italia''. Nel nostro Paese, ha aggiunto, ci sono ''tanti scienziati che lavorano tutti i giorni nelle sabbie mobili e in salita perche' credono in un Paese migliore''. 
La parola infine ai giovani, con due ''Giornalisti nell'erba'': ''fateci sperimentare in prima persona'' e usate ''metafore semplici per spiegare anche le cose piu' complesse'', e' stato l'appello di Eric, 8 anni; per Andrea Sorrentino, 18 anni, ''e' importante rendere la scienza piu' democratica e accessibile, e per questo il canale Scienza e Tecnica dell'Ansa cade a pennello''.  
