#titolo TREVINANO, Ristorante la Parolina - I ristoranti consigliati da giornalisti ANSA
  TREVINANO (VT)  - Ristorante La Parolina  Difficile capitarci per caso, ma ottima meta a cui dedicare una scampagnata ad hoc. E’ il ristorante di Iside De Cesare e suo marito Romano. 
Gia’ dal nome si intuisce l’accoglienza del locale: La Parolina. Il rimando ad un sapore ovattato di gentilezza e cortesia e’ inevitabile. Luminoso ed accogliente, il ristorante che gode di una stella Michelin oltre che di altissimi punteggi sulle guide del Gambero Rosso e L’Espresso, si e’ da poco rinnovato, abbandonando i vecchi locali per trasferirsi pochi metri piu’ in la’, su una collinetta che s’affaccia sulla Val d’Orcia. Adesso, oltre alle tavole ben apparecchiate, l’avventore potra’ far conto anche su due mini appartamenti per trascorrere la notte. L’arredamento e’ semplice e delicato. Grandi finestre di design illuminano la piccola sala da poco piu’ di trenta coperti, regalando anche ai tavoli piu’ lontani la possibilita’ di spaziare con lo sguardo. Tutto e’ orientato al fine ultimo della presenza in quel luogo: mangiare! 
A prendere le ordinazioni e’ direttamente la chef Iside che si divide tra sala e cucina presentandosi ad ogni tavolo. Tra la carta tradizionale ed i menu degustazione ce n’e’ uno che inevitabilmente strappa un sorriso: ‘’Voglio Tutto’’. Ovvero, un assaggio di tutti i piatti del giorno. ‘’Voglio Tutto’’, e’ doveroso sottolinearlo, vale anche per la carta dei dessert. 
Il servizio e’ sobrio ed elegante, ma non serioso. Ci si sente a proprio agio anche la prima volta. La chef trasmette con i suoi sorrisi la passione che ha per il suo lavoro e l’amore che prova per il marito, sempre rinchiuso nelle cucine da una delicata timidezza. 
I piatti sono elaborati al punto da riconoscere gli ingredienti che li compongono ed il gioco di sapori che li legano. Partendo dall’entrée con un gelato di cetriolo su panna acida e crema di ostriche, passando per le lenticchie con castagne fino ad arrivare alle golosita’ estreme, come il tuorlo d’uovo fritto su spuma d’albume e letto di crema di pecorino, il tutto guarnito da scaglie di tartufo bianco. La carta dei vini, molto ricca, e’ ben studiata per ogni abbinamento. Se la giornata lo consente, dolci e caffe’ vengono serviti nella terrazza esterna da cui si puo’ godere appieno della vista che passa dai calanchi tipici della zona di Civita di Bagnoregio ai primi accenni della Val d’Orcia.  La Prolina, Trevinano (frazione di Acquapendente) VT. Chiuso: lunedi e martedi http:// www.laparolina.it/index.html  
