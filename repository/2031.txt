#titolo Tabacci si candida. E ringrazia Monti - Politica
"Riconoscere la positività dei passaggi politici che, con l'accorta regia istituzionale del presidente della Repubblica Giorgio Napolitano, hanno portato al governo Mario Monti consentendo di superare il cumulo di macerie lasciato dal berlusconismo". E' questo il passaggio principale del documento aggiuntivo alla carta di intenti presentato da Bruno Tabacci. 
 Il candidato dell'Api alle primarie del centro sinistra ha consegnato negli uffici del comitato per le primarie 22.427 firme per la sua candidatura. Il minimo richiesto era di 20.000 sottoscrizioni, ma la raccolta è arrivata a quota 25.818. Più di tremila firme non sono però valide perché il regolamento prevede che non se ne possano presentare più di 2.000 per ogni regione. 
 Nel documento aggiuntivo si sottolinea la tradizione europeista del nostro Paese, ma si fa notare anche che "non può esserci benessere senza lavoro". "E' inoltre indispensabile - spiega Tabacci - mettere la finanza sotto controllo perché gli affari non possono essere condotti senza regole". "Le politiche sociali ed economiche - si legge ancora nel documento - debbono essere incentrate sulla difesa dei più deboli e sulla promozione di un sistema di pari opportunità ". Tabacci chiede infine l'attuazione dell'art. 49 della Costituzione che regola la vita interna dei partiti come risposta ai "ripetuti scandali che hanno sconvolto la coscienza civile del Paese e fatto crescere il distacco dei cittadini dalla politica". 
    
