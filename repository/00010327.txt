#titolo Il confronto punto per punto - Politica
  22:55 - PUPPATO, CON ME PER ALTRA IDEA DI PAESE  - "Vi chiedo  il voto perché la mia storia parla per me, fatta di azioni determinate,  perché come dice Gandhi, le perle sono false se non si trasformano in  azione". Lo ha detto Laura Puppato nell'appello finale durante la sfida  tv tra i candidati alle primarie del centrosinistra su Sky. La Puppato  ha detto di non voler chiedere il voto per portare una donna alla  massima carica dello Stato ma "per quello che sto facendo per far  conoscere un'altra idea di Paese e di mondo: un mondo in cui i giovani  non siano costretti a immigrare per trovare lavoro, i cui una donna non  debba scegliere tra maternità e lavoro" ci sia un adeguato welfare a  sostegno degli anziani". 
 22:51 - TABACCI, CREDO IN QUESTA OPERAZIONE,E'SPERANZA PAESE  -  "Non voglio che si riproponga la giosa macchina da guerra" che ha  portato all'avvento di Berlusconi, né alle coalizioni larghe dei governi  Prodi, "non penso che si debba costruire una coalizione litigiosa ma  che debba, invece, servire il Paese". Lo ha detto Bruno Tabacci  nell'appello finale durante la sfida tv su Sky tra i candidati alle  primarie del centrosinistra. "Credo in questa operazione politica - ha  aggiunto - che è carica di speranze per il Paese con questi uomini e  queste donne che con serietà e competenza sono in grado di caricarsi il  Paese". 
 22:45 - VENDOLA, SPINTA A VOTARE PER ME MOLTO FORTE  - "La  spinta a votare per Vendola è stata molto forte". Il leader di Sel Nichi  Vendola ha risposto così a chi gli ha chiesto un'impressione al termine  del confronto tra i candidati alle primarie del centrosinistra. "Oggi  ero giocatore, non ero nella giuria", ha concluso riferendosi alla sede  del dibattito, il Teatro della Luna, utilizzato per il talent show X  Factor. 
 22:41 - BERSANI, CON ME STOP A FABBRICA ILLUSIONI  - "Una cosa  che cambierà da subito" durante la campagna per le elezioni "sarà il  fatto che abbiamo alle spalle una fabbrica delle illusioni" ma sarà  diverso "se tocca a me". Lo ha detto Pier Luigi Bersani durante  l'appello finale nella sfida tv su Sky. "Io non vi chiedo di piacervi -  ha detto - vi chiedo di credermi: vi dirò le cose come sono e tutti  insieme ne usciremo". 
 22:36 - BERSANI, SERVE CAMBIAMENTO E GOVERNO FORTE  - "Credo  che molti sappiano che ho creduto e credo in queste primarie aperte che  stanno facendo bene a noi e al Paese, il distacco è forte, c'é rabbia e  frustrazione ma con la rabbia non si cambia. Serve un governo forte ma  ci vuole anche un cambiamento forte e dove sono stato le cose le ho un  po' cambiate". Lo ha detto Pier Luigi Bersani nell'appello finale  durante la sfida tv su Sky. 
 22:35 - VENDOLA, SERVE RISCATTO DA ITALIA BERLUSCONIANA  - "Non  voglio solo un centrosinistra che vinca le elezioni ma che ci riscatto  dopo 20 anni di Berlusconismo". Lo dice Nichi Vendola nel suo appello  finale al termine del confronto Tv. "Io, che sono stato un  'Acchiappanuovole', ma che ha governato una regione come la Puglia,  vorrei guardare ad un'Italia migliore". 
 "Vedo il mio Paese sprofondare nel fango, anche quello della  corruzione, del cinismo e della volgarità. Penso alle galere  sovraffollate. Penso alle persone con disabilità prigioniere di questi  tagli feroci. Penso che in Italia si è inventata una nuova parola come  'femminicidio'. Penso a quelli che si seppelliscono sottoterra per  gridare il loro diritto ad un lavoro" dice Vendola parlando di un'  Italia "che ha fatto una marcia indietro" dalle conquiste di civiltà  raggiunte a fatica in tanti anni. 
 22:30 - RENZI, MIO FIGLIO TIFA BERSANI MA PER LUI NO VOTO  -  "Mio figlio grande tifa per Bersani ma anche se cambiassero le regole,  non potrebbe votare". Così Matteo Renzi, nell'appello finale, ironizza  sulle regole per votare alle primarie. 
 22:29 - APPELLO RENZI, DOBBIAMO RIPRENDERCI IL FUTURO  - "In  tanti ci dicevano che le primarie sarebbero state una rissa ed invece  abbiamo dimostrato che possiamo ascoltarci e le primarie CI fanno bene.  Ho 37 anni e sono un ragazzo fortunato perché in gioco c'é non solo la  speranza ma portare il futuro dentro la discussione italiana. Oggi si  tratta di riprenderci il futuro che si può fare con entusiasmo. Lo  faccio per i miei figli perché pensino che la politica è una cosa  bella". E' l'appello finale di Matteo Renzi nel dibattito di Sky  Tg24-(ANSA). 
 22:28 - PUPPATO A RENZI, NO POSSIBILE GOVERNO DI 10 MINISTRI  -  "Non si può governare un Paese come il nostro con dieci ministri.  Bisogna essere chiari negli intenti ma anche nelle azioni". Lo ha detto  Laura Puppato replicando a Matteo Renzi durante la sfida tv su Sky. 
 22:22 - TABACCI, MIA ALLEANZA E' QUESTA, MONTI A QUIRINALE  -  Per me "la coalizione è questa, esattamente come abbiamo fatto a Milano:  c'é la sinistra il centro ed è una coalizione che ha dato dei buoni  risultati". Lo ha detto Bruno Tabacci replicando alla sfida tv a una  domanda sulle alleanze. Tabacci ha citato anche il fatto che a Milano ci  sono metà uomini e metà donne assessori e ha ipotizzato di replicare  questa composizione al governo. Per quanto riguarda, invece, la  questione del Monti bis ha detto che è una discussione "molto  strumentale" visto che il presidente del Consiglio viene incaricato dal  capo dello Stato. Tabacci ha evidenziato che il suo candidato al  Quirinale è "il professor Mario Monti". 
 22:21 - BERSANI, SU ALLEANZE NON SIAMO SETTARI  - "Vorrei che  il grande popolo dei progessisti abbia di fronte la portata delle sfide  che abbiamo davanti, dovremo sostenere un impegno democratico non stiamo  chiusi con testa, non siamo settari. Non so come risponderanno gli  altri ma non mi metto chiuso in casa perché i problemi troppo grossi e  non voglio regalare paese a Berlusconi e alla Lega". Così Pier Luigi  Bersani ribadisce la necessità di un'alleanza da Vendola a Casini. 
 22:20 - RENZI, C'E' CHI CREDE A PROFEZIE MAYA E A D'ALEMA  -  Sento dire che se vince Renzi finisce il centrosinistra.. c'é chi crede  alle profezie dei Maya.. si può credere anche a D'Alema ". Così Matteo  Renzi torna, durante la sfida televisiva dei candidati alle primarie del  centrosinistra, sulla polemica che lo divide con il presidente del  Copasir. 
 22:18 - RENZI A TABACCI,RIDURRE POSTI SE NO PAESE A GRILLO  -  "Rispetto Tabacci e la sua storia che ora gli ha permesso di distribuire  poltrone, con Monti di là e Casini qua. Se si pensano che gli schemi  sono gli stessi fino ad oggi, consegniamo il paese a Grillo. Bisogna  ridurre i posti e non solo i costi". Così Matteo Renzi replica a Bruno  Tabacci che aveva denunciato il fatto che dieci ministri sono pochi. 
 22:18 - RENZI, NO A CASINI ALLEATO, GOVERNO DI 10 PERSONE  -  "Nell'alleanza che abbiamo in testa non ci dovrebbe essere Casini...Di  Casini ne abbiamo abbastanza dei nostri". Lo ha detto il sindaco di  Firenze Matteo Renzi durante il confronto tv su Sky replicando a una  domanda sulle alleanze. A chi gli chiedeva, quindi se pensasse solo a Pd  e Sel ha replicando allargando le braccia e facendo intendere che il  riferimento era a quanti sono stasera alla sfida tv,aggiungendo, "guai a  fare fuori Tabacci". Renzi ha ribadito che immagina un governo di 10  persone: 5 uomini e 5 donne. 
 22:16 - TABACCI A RENZI, 10 MINISTRI? NON E' SERIO  - "Un  governo di dieci ministri non è serio.. chi si occupa di questioni  amministrative lo sa. Un governo deve avere almeno 18 ministri e 36  sottosegretari". Lo dice Bruno Tabacci replicando a Matteo Renzi durante  la sfida televisiva dei candidati alle primarie del centrosinistra. 
 22:13 - PUPPATO, CASINI E' AGO BILANCIA MA NON C'E'  - "Io  direi che Casini è ago della bilancia ma per ora non ha ancora scelto  con chi stare". Così Laura Puppato, durante il confronto tv, parlando  delle alleanze. 
 22:12 - BERSANI, MIA COALIZIONE? DA VENDOLA A MODERATI  - "La  mia coalizione? E' questa qui...Poi sono pronto ad aprire una  discussione per vedere se si può fare qualcosa con il Paese anche in un  dialogo con le forze moderate". Così Pier Luigi Bersani durante la sfida  televisiva dei candidati alle primarie del centrosinistra. 
 22:11 - VENDOLA,NON HO PREGIUDIZI SU CASINI MA UN GIUDIZIO   -"La mia coalizione va dal mondo del lavoro agli ambientalisti, prima di  immaginare una coalizione politica serve un'alleanza con le nuove  generazioni. Mettere il carro davanti ai buoi significa che stiamo  prendendo in giro gli italiani. Non ho nessuno pregiudizio su Casini ho  un giudizio: faccio fatica a vederlo mio alleato". Così Nichi Vendola,  durante il confronto tv, sulle alleanze. 
 22:07 - VENDOLA, MIO GOVERNO META' UOMINI E META' DONNE  - "Il  mio governo avrà una composizione per metà di uomini e per metà di  donne, come ho fatto in Puglia". Così Nichi Vendola, nel confronto tv,  rispetto alla composizione del suo governo se vincesse. 
 21:59 - SUPPORTER PUPPATO A VENDOLA,PER CHI VOTI?LUI GLISSA  -  Giro di domande dei sostenitori dei competitor alle primarie ai  partecipanti alla sfida tv su Sky. Una supporter di Laura Puppato chiede  al governatore della Puglia per chi voterebbe se non fosse in corsa per  le primarie. "Siamo alla crudeltà...", replica Vendola che, di fatto,  non risponde. "Ho veramente stima - dice il leader di Sel - per i miei  competitor, ho fatto il tifo perché Laura potesse raccogliere le firme e  non ho mai tollerato una rappresentazione ridotta di questa  competizione come le primarie del Pd. Considero, in ogni caso,  fondamentale assumere la differenza di genere come bussola più  importante per il cambiamento". Messo alle strette dal conduttore che  gli chiedeva di fare un nome ha evidenziato: "le mie idee sono parecchio  lontane da tutti loro nell'aver condiviso il voto sul fiscal compact, o  avere punti di riferimento mitologici come il patto di stabilità".  Ancora incalzato ha replicato: "non ce la faccio a fare  l'endorsement...". 
 21:57 - RENZI, SONO CONTRARIO AL NUCLEARE  - "Vale la mia  posizione: siamo contrari al nucleare e a Serena ricordo che il mio  programma non lo fa una persona ma centinaia come fanno anche Pier  Luigi, Nichi e gli altri candidati". Così Matteo Renzi risponde ad una  sostenitrice di Nichi Vendola che evidenzia come il curatore del  programma di Renzi, Giuliano Da Empoli, non sia contrario al nucleare. 
 21:57 - BERSANI, NUOVA LINFA A LOTTA CONTRO LA MAFIA  - Pier  Luigi Bersani promette, in caso dovesse andare al  governo, una "ripresa  della battaglia contro la mafia e la camorra.  Questo è un tema troppo  in ombra" osserva Bersani durante la sfida  televisiva dei candidati  alle primarie del centrosinistra. 
 21:56 - BERSANI, PROMETTO LENZUOLATA SU MORALITA' PUBBLICA  -  "Certamente ci sarà una nuova lenzuolata se tocca a me. Ma stavolta  anche sulla moralità pubblica". Lo dice Pier Luigi Bersani durante la  sfida televisiva dei candidati alle primarie del centrosinistra dove ha  aggiunto: "Ho una passione per le liberalizzazioni e ho in animo  qualcosa.. Ma attenzione, gli annunci pregiudicano i risultati" dice  Bersani. 
 Si tratterà di "provvedimenti di natura istituzionale, legge contro  la corruzione ( quella attuale è insufficiente), falso in bilancio. Poi  ci sono i diritti, anche quelli dei bambini figli di immigrati che hanno  il diritto di essere italiani. Infine - dice Bersani - la parità di  genere. Poi la ripresa della battaglia contro la mafia e la camorra". 
 21:51 - PUPPATO, STOP RIMBORSI CENE, VIA AUTO BLU E SCORTE  -  Tutti i bilanci dei partiti certificati e finanziamento delle sole spese  funzionali alla comunicazione; tutto il resto, dall' acquisto di  fabbricati alle cene va assolutamente escluso". Lo sostiene Laura  Puppato che, durante la sfida televisiva dei candidati alle primarie del  centrosinistra dice la sua sui tagli ai costi della politica. "Dovremmo  eliminare le scorte a chi non è minacciato di vita, e le auto blu ai  manager e ai dirigenti pubblici. Infine trasformiamo questo parlamento  in Camera dei deputati e Camera delle regioni". 
 21:49 - RENZI A VENDOLA, O DIAMO SEGNALE O TUTTI A CASA  -  "Prendiamo atto, Nichi, di un dato di fatto: non siamo noi a decidere se  i ricchi possono fare politica o no e d'altra parte in Italia i ricchi  hanno fatto politica anche perché negli ultimi vent'anni la sinistra non  ha fatto la legge sul conflitto di interessi. Sono contro il  finanziamento pubblico perché o noi diamo un segnale ai cittadini o ci  mandano a casa". Così Matteo Renzi replica a Nichi Vendola per spiegare  la sua tesi sull'abolizione del finanziamento pubblico a favore dei  finanziamenti privati alla politica. 
 21:47 - BERSANI, OK META' DEPUTATI, NO STOP FINANZIAMENTO  - Il  dimezzamento del numero dei parlamentari "non è stato fatto perché la  destra ha ribaltato tavolo" delle riforme "con presidenzialismo" ma il  dimezzamento "va fatto". Lo ha detto Pier Luigi Bersani durante la sfida  tv su Sky. Bersani ha aggiunto che la proposta del Pd sulle province,  invece, partiva "dall'abolizione degli enti intermedi e poi prevedeva  una riforma costituzionale", invece ora "é venuto fuori un pasticcio a  cui si dovrà mettere mano". Infine Bersani ha sottolineato la volontà di  "mettere l'occhio", ovvero "la scuré "sulle 5-6 mila società  partecipate" italiane. E' infine contrario all'abolizione del  finanziamento pubblico dei partiti perché "se in America non è possibile  regolare le banche d'affari è perché finanziano la campagna  elettorale". 
 21:41 - VENDOLA, NO AD ABROGAZIONE FINANZIAMENTO PUBBLICO  -  "Dobbiamo risolvere il pasticcio delle Province, si è fatta mezza  riforma con più danni che benefici. La causa del troppo denaro in  politica è il costo eccessivo delle campagne elettorale, serve come in  Francia un tetto massimo per le spese in ogni candidato. Non sono  d'accordo all'abrogazione del finanziamento pubblico, che va diminuito,  perché ho paura di una politica finanziata solo dai ricchi". Così Nichi  Vendola, durante il confronto tv, risponde alla domanda su come ridurre  le spese della 'casta'. 
 21:39 - RENZI, SI' A FINANZIAMENTO PARTITI ALL'AMERICANA  - No  al finanziamento pubblico dei partiti, sì al finanziamento  all'americana. Lo dice Matteo Renzi durante la sfida televisiva. 
 "Dobbiamo essere seri, questi risparmi non servono a rimettenere in  ordine i bilanci ma a dare un segnale di credibilità" dice Renzi  parlando dei costi della politica. Oltre all'abolizione del  finanziamento pubblico dei partiti Renzi propone quindi l'abolizione di  tutte le province, l'eliminazione non solo dei vitalizi ma la rinuncia  da parte di chi gode del vitalizio del cumulo. Infine "siamo un paese  nel quale dobbiamo dare un segnale di svolta sulle nomine nelle società  partecipate". 
 21:35 - RENZI, PAESE PRENDE IN GIRO GAY E ETEROSESSUALI -  "Il  Paese ha ha preso in giro omosessuali ed eterosessuali: io sono  impegnato a fare la civil partnership". Lo ricorda Matteo Renzi durante  il confronto in Tv. "Resta aperto un tema terminologico: matrimonio sì o  no?. Io dico che inserire questa discussione significa rinviare il  problema, perché richiede una modifica della carta Costituzionale". 
 21:34 - BERSANI, OK RICONOSCIMENTO COPPIE GAY, NO ADOZIONE -   "Fra massimalismo e minimalismo bisogna trovare una strada. Io sono per  prendere la legislazione tedesca" sulla questione delle coppie gay  conviventi, "sulle adozioni avrei, invece, ancora un supplemento di  precauzione" Lo ha detto Pier Luigi Bersani durante la sfida tv su Sky  del riconoscimento dei diritti delle coppie gay e delle adozioni per  queste coppie. "Andrei a occuparci - ha aggiunto - di tanti bambini che  già vivono con coppie omosessuali, dei loro diritti. Iniziamo con  questo". 
 21:31 - VENDOLA, SI' A ADOZIONE PER COPPIE GAY -  "La  Costituzione si è cambiata per una volgarità come il fiscal compact, si  potrebbe fare per le unioni gay. La sinistra ha spesso sbagliato per  massimalismo ma talvolta per minimimalismo: è ora di chiedere diritti  interi, anche l'adozione di un figlio". Così Nichi Vendola, nel  confronto tv, sui diritti delle coppie omosessuali. 
 21:30 - RENZI, ADOZIONI GAY? NON HO ANCORA DECISO -  "Rifacciamo  la legge sulle adozioni. Ma per gli omosessuali il problema ancora non  l'abbiamo sciolto nel nostro programma". Lo dice Matteo Renzi durante la  sfida televisiva dei candidati alle primarie del centrosinistra. 
 21:29 - RENZI,DELUSO DA MARCHIONNE,SE POI FA AUTO BELLA.. -   "Caro ingegner Marchionne, io sono uno di quelli che ha creduto in lei  quando ha parlato del progetto di 'Fabbrica Italia' e sono uno di quelli  che si è sentito tradito come quelli che hanno votato sì al  referendum". Lo ha detto il sindaco di Firenze Matteo Renzi durante il  confronto tv su Sky. "Le chiedo di essere coerente - ha aggiunto - con  quello che ha detto anche perché non è a capo di una azienda normale ma è  a capo della Fiat" che ha avuto sostegno statale per cui "abbia un  surplus di responsabilità per riconoscere che se anche fa una macchina  buona ogni tanto non ci offendiamo". Renzi ha detto che se sarà premier  si impegnerà anche perché altre aziende straniere come Toyota vadano in  Italia. Infine lo invita a Firenze perché "perché non è una città  piccola e povera". 
 21:26 - BERSANI A MARCHIONNE, PIANO MI PARE UN PO' OSE' ROMA (ANSA) - ROMA, 12 NOV -  "A  Marchionne direi: lei non sta parlando con uno a cui si può raccontare  di tutto. Un anno fa ha detto che il piano era sulla fascia medio-bassa  della produzione di auto, dopo un anno la competizione sarà su fascia  alta con il marchio Alfa. Mi faccia capire meglio perché mi pare un poco  osé. Voglio sapere che succede, se Fiat può interpretare capacità  produttiva o dobbiamo guardarci attorno". Così Pier Luigi Bersani, nel  confronto tv, si rivolge all'ad Fiat Sergio Marchionne. 
 21:26 - VENDOLA, CARO MARCHIONNE IO NON LE HO MAI CREDUTO -   "Caro ing. Marchionne, io non le ho mai creduto...". Nichi Vendola si  rivolge così all'ad Fiat subito dopo Matteo Renzi durante la sfida  televisiva dei candidati alle primarie. Per Vendola "non si fa un atto  di fede nei confronti d un piano industriale e Fabbrica Italia era solo  la copertina di un libro che non c'era. Poi - continua - direi: caro Ing  Marchionne, le sentenze dei tribunali vanno rispettate". 
 21:20 - VENDOLA, RIFORMA FORNERO SFREGIO CIVILTA' -  La riforma  del lavoro della Fornero "é uno sfregio alla civiltà del lavoro del  Paese". Così Nichi Vendola durante la sfida televisiva su SkyTG24 dei  candidati alle primarie del centrosinistra. "L'articolo 18 comandava il  reintegro delle persone licenziate senza giusta causa: ora siamo al  baratto tra indennizzo e reintegro, qui c'é una continuità con la  cultura berlusconiana. Ci sono diritti - ha aggiunto - che non possono  essere monetizzati e barattati". 
 21:18 - TABACCI, ANDARE OLTRE RIFORMA LAVORO FORNERO -  "Mi  augurerei di poter andare oltre anche perché quella riforma è stata  varata in una condizione gravissima per Italia evidente per cui alcune  riforme hanno avuto effetti molto duri sul piano sociale". Lo ha detto  Bruno Tabacci durante la sfida tv su Sky. Quindi qualcosa  ritoccato?"Certamente - ha replicato Tabacci - anche perché se si  comincia a crescere c'e ragione di andare oltre". 
 21:17 - RENZI, RIFORMA FORNERO DA CAMBIARE CON DDL ICHINO -  "Non  mi piace la riforma Fornero sul lavoro. Mentre va bene la riforma delle  pensioni e non si può tornare indietro sull'età pensionabile. Sul  lavoro, invece, non va e noi proponiamo la proposta di flexsecurity di  Pietro Ichino". Così Matteo Renzi sostiene, durante il confronto tv, di  non condividere la riforma Fornero sul lavoro. 
 Renzi ha ricordato che l'articolo 1 della Costituzione parla di una  Repubblica fondata sul lavoro, invece, sarà "fondata sulla rendita  perché il Paese che ci verrà consegnato è il Paese delle rendite di  posizione" dove "ha problemi a trovare lavoro non solo un ragazzo under  35 ma anche chi a 53-54 anni viene espulso" dal mondo del lavoro. Per  questo Renzi ha ribadito il suo programma che prevede meno burocrazia,  maggiore velocità della giustizia civile e un intervento "a cattivo"  sulla questione del lavoro delle donne. In questo modo, ha concluso,  "non diremo a un ragazzo di 'non essere bamboccione' ma saremo in grado  fare un grande investimento per un Paese in cui troverai lavoro se  conosci qualcosa non se conosci qualcuno". 
 21:16 - BERSANI, PER OCCUPAZIONE RIFORMA FORNERO NON BASTA -  La  riforma del lavoro Fornero "va ritoccata" . Lo ha detto Pier Luigi  Bersani durante la sfida televisiva dei candidati alle primarie del  centrosinistra. Sul tema della precarietà - ha sostenuto - non ha  risolto abbastanza e neppure sulla trasformazione dei contratti a tempo  indeterminato. E poi sul tema delle politiche attive non ha detto nulla.  Qualcosa va ritoccato: vanno bene le regole ma se non si dà una  possibilità vera al lavoro con le regole si va avanti poco". 
 21:07 - BERSANI, METTERO' SOLDI PER DIRITTO ALLO STUDIO STA TORNANDO IL CLASSISMO -  Ai  giovani che stanno "rinunciando ad iscriversi all' Università dico  aspetta un attimo che qualche soldo in più sul diritto allo studio  bisogna che li mettiamo. Così sta tornando il classismo". Lo dice Pier  Luigi Bersani durante la sfida televisiva dei candidati alle primarie  del centrosinistra. 
 A chi dei giovani mi "chiede cosa farò gli direi dammi un occhio e  giudicami tra due-tre anni, non in 48 ore". Lo ha detto Pier Luigi  Bersani durante la sfida televisiva dei candidati alle primarie del  centrosinistra. 
 21:04 - VENDOLA AI GIOVANI, RIBELLATEVI A PRECARIETA' -  "Le  giovani generazioni vivono in scuola degradata. A loro dico: ribellatevi  contro il destino di precarietà prefabbricato per lui dalla scuola così  ridotta e dalle 36 forme di contratti precari". Così Nichi Vendola, nel  confronto tv, si rivolge ai giovani, invitandoli ad andare in Puglia "a  vedere come abbiamo inventato il lavoro". 
 21:02 - TABACCI, NON SI PUO' FAR CREDERE CHE SI TORNA A LIRA -  "Non  possiamo far credere agli italiani che possiamo tornare alla lira: lo  dico perché c'é chi ha idee strane in testa...". Così Bruno Tabacci  secondo il quale per l'Europa si può pensare anche ad uno "sbocco  federale. E allora - afferma durante la sfida in Tv - si può anche  parlare di difesa europea". 
 21:02 - VENDOLA A RENZI, NO A MITO PATTO STABILITA' -  il  progetto di Unione Europea "si sta sgretolando, è come se le ambizioni, i  sogni della carta di Ventotene stiano finendo in un buco nero", per  questo "é necessario rimettere in piedi un progetto di Europa che non  c'é se non difende il suo welfare". Lo ha detto Nichi Vendola durante la  sfida tv su Sky. "Non penso - ha aggiunto - che non bisogna avere  rigore, ma bisogna avere un rigore non cieco". E' necessario  "intervenire sulla spesa corrente: quello che non capisco è bloccare la  spesa per investimenti". Non va bloccata ha sottolineato rivolgendosi,  per la seconda volta direttamente a Renzi con un "caro Matteo",  "strozzare la crescita in nome del patto stabilità", non bisogna avere  "il mito" del patto stabilità. 
 20.59 - BERSANI, EUROPA ALLENTI STRETTA SU AUSTERITA' -  "Alla  Merkel direi e con me i leader progressisti europei: non litighiamo, va  bene un controllo reciproco dei bilanci ma serve un allentamento della  stretta di austerità e una gestione coordinata del costo del debito. La  Germania deve capire che siamo tutti su un treno: la Germania è su uno  più comodo, qualcun altro sul carro bestiame ma questa direzione non  va". Così Pier Luigi Bersani chiede, nel confronto tv, una correzione  delle politiche Ue senza, però, "toccare il patto di stabilità". 
 20:54 - RENZI, PATTO STABILITA'? DANNO DIRE DI CAMBIARLO -  "Il  patto di stabilita? In questo momento anche solo dire di rinegoziarlo  sarebbe un danno all'Italia". Lo afferma Matteo Renzi durante la sfida  televisiva dei candidati alle primarie del centrosinistra. 
 "Vorrei che per mio figlio ci fosse il servizio civile obbligatorio  in Europa. Vorrei che per lui ci fossero gli Stati Uniti d'Europa",  aggiunge sul ruolo che deve avere l'Europa. 
 20:52 - VENDOLA, OK TRACCIABILITA' CONTANTE A 300 EURO -  Dobbiamo  "lavorare per la tracciabilità del contate". Lo ha detto il leader di  Sel Nichi Vendola durante la sfida tv su Sky. Vendola ha evidenziato la  necessità di "abbassare le commissioni bancarie". Per il leader di Sel  va bene fissare la tracciabilità a "a 300 euro". 
 20:51 - RENZI: EQUITALIA FORTE SOLO CON I DEBOLI -  "Equitalia  ha dato l'impressione di essere forte con i deboli e debole con i forti.  Ha dato impressione di andare solo a caccia dei piccoli evasori". Lo ha  detto Matteo Renzi durante la sfida televisiva dei candidati alle  primarie del centrosinistra su Sky Tg24. 
 20:50 - BERSANI,LOTTA A PARADISI FISCALI E MAI PIU' CONDONI -  "Serve  una lotta aperta, a livello europeo, ai paradisi fiscali perché in  questa crisi la ricchezza sa dove scappare mentre la povertà resta. In  Italia poi serve una parola chiara: mai più un condono. Per la  tracciabilità mille euro sono troppi, bisogna arrivare gradualmente a  300 euro". Così Pier Luigi Bersani illustra, nel confronto tv, gli  strumenti per combattere l'evasione fiscale. 
 20:48 - RENZI A VENDOLA, SOLO 786 'RICCHI' DA TASSARE A 75% -   "La patrimoniale per chi ha più di un milione di euro va bene ma in  italia sono solo 786" . Così Matteo Renzi replica a Vendola durante la  sfida televisiva dei candidati alle primarie del centrosinistra. 
 20:46 - BERSANI, MENO TASSE CETI MEDIO-BASSI E PATRIMONIALE -  "L'  obiettivo è abbassare le tasse sui redditi medio-bassi per incoraggiare  i consumi e abbassarle sul lavoro. Sono favorevole ad un' imposta  personale sui grandi patrimoni immobiliari mentre su quelli finanziari  mi accontenterei di una vera tracciabilità perché tassare tre volte lo  zero, se uno non paga le tasse è zero". Così Pier Luigi Bersani, nel  confronto su Sky, alla domanda se da premier abbasserebbe le tasse. 
 "Voglio alleggerire Imu", con dei ritocchi, aggiunge Bersani. 
 20:44 - VENDOLA, NO IMU PRIMA CASA, TASSE 75% OLTRE MILIONE -  "Non  è possibile immaginare l'Imu sulla prima casa". Così Nichi Vendola  durante la sfida televisiva dei candidati alle primarie del  centrosinistra dove ha proposto di adottare una misura simile a quella  immaginata da Hollande in Francia per la tassazione al 75% dei redditi  sopra un milione di euro. 
 20:42 - PUPPATO, PATRIMONIALE PER FONDI A CETI MEDIO-BASSI -   Va fatta una "riduzione fiscale partendo da coloro che hanno sempre  pagato molto", i ceti medio-bassi "investendo" per questo "ciò che si  recupera in una patrimoniale" che, a questo punto è "necessaria per  equità fiscale". Tutto questo con particolare attenzione anche per le  famiglie con molti figli. Lo ha detto Laura Puppato durante la sfida tv  su Sky. 
 20:41 - RENZI, ITALIA STA MORENDO DI TASSE -  "Chi si candida  ha l'obbligo di dire ciò che ha già fatto: noi a Firenze tasse abbassate  da 0,3 a 0,2 perché di tasse l'Italia sta morendo. Si può ristrutturare  ma non si possono abbassare ancora le tasse". Così Matteo Renzi  risponde alla domanda se da premier abbasserà le tasse. 
 Per ora l'Imu non si tocca? "No", ha risposto Renzi. 
 20:39 - TABACCI, IMU? SBAGLIATO TOGLIERE ICI -  "Immaginare un  sistema fiscale che prescinda dal patrimonio immobiliare non ha alcun  significato. E' evidente che si deve partire da lì" sapendo che si  tratta di operare sul "peso delle aliquote" perché non è questione di  principio. "Chi ha tolto l'Ici aveva respiro corto, era andare in  direzione sbagliata". Così Bruno Tabacci durante la sfida televisiva dei  candidati alle primarie del centrosinistra. 
 20:36 - PRESENTAZIONE TIPO X-FACTOR -  Presentazione dei  candidati sul modello di 'X-Factor'. Inizia così la sfida tv dei  candidati alle primarie del centrosinistra su Sky. Ogni candidato è  stato presentato con una breve biografia e si è sistemato al suo posto.  Tutti gli uomini hanno completi scuri con giacca abbottonata. Laura  Puppato ha un completo scuro con bordo bianco e un filo di perle al  collo. Pier Luigi Bersani ha una cravatta rossa, Matteo Renzi viola.  
