#titolo Una regola per tutte le specie - Biotech - Scienza&Tecnica
  Le dimensioni del corpo degli individui di una specie, dagli uccelli ai pesci, sembrano seguire la stessa regola di distribuzione in tutte le specie: è quanto dimostra la ricerca coordinata dal fisico italiano Andrea Giometto, del Politecnico di Losanna.  
Il lavoro, pubblicato sulla rivista dell'Accademia delle Scienze degli Stati Uniti (Pnas), potrebbe avere, osserva Giometto ''implicazioni sulla comprensione delle dinamiche delle popolazioni degli ecosistemi''. Allo studio hanno contribuito altri due italiani: Francesco Carrara, del Politecnico di Losanna, e Andrea Rinaldo, che lavora fra il Politecnico di Losanna e l'università di Padova. 
Studiando 14 specie di microrganismi acquatici, compresi quelli unicellulari e pluricellulari che sono molto distanti da un punto di vista evolutivo, i ricercatori hanno dimostrato che per ogni specie la distribuzione di individui grandi e piccoli è sempre la stessa. Segue perciò una legge universale che sarebbe valida anche per altre specie, non solo quelle studiate. 
“La distribuzione di taglie delle specie – spiega Giometto - è universale nel senso che ha la stessa espressione matematica per ogni specie ed un solo parametro (la taglia media della specie in considerazione) la specifica completamente. Questo significa che sapendo qual è la taglia media di una specie noi possiamo dire qual è la frequenza di individui di ogni altra taglia, qualsiasi sia la specie alla quale siamo interessati”. 
Secondo i ricercatori questa regola nella distribuzione non cambia anche se l'ecosistema subisce dei cambiamenti, come per esempio aumenti o abbassamenti della temperatura dell'acqua o presenza di concorrenti. Due sarebbero i fattori che lavorano insieme per modellare la distribuzione delle dimensioni di una specie: fattori ambientali e fattori fisiologici o genetici. 
La scoperta può fornire ulteriori prove dell'esistenza di leggi universali che governano gli ecosistemi naturali. Leggi che regolano non solo la dimensione e l'abbondanza degli organismi in un ecosistema, ma anche altre proprietà, come il numero di specie che coesistono: ad esempio, se in un ecosistema diverse specie convergono sulle stesse dimensioni, entreranno in gioco forze di bilanciamento per ripristinare la legge di distribuzione, sia agendo sulla abbondanza, sia sulla dimensione di ciascuna specie.  
