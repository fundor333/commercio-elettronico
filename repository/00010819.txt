#titolo Dani Pedrosa - Protagonisti
Il pilota catalano, dopo il Gp della Malaysia, è alla sua quinta vittoria nelle ultime sei gare. Pedrosa, però, può sperare solo in un errore di Lorenzo, cercando di non farne lui. Al pilota della Yamaha, infatti, basta arrivare sempre sul podio - anche in caso di vittoria delle ultime due gare da parte di Pedrosa - per vincere il suo secondo iride nella classe regina. Solo due gare mancano alla fine della stagione 2012 ma la prossima che si correrà in Australia, sul circuito di Phillip Island, sarà tutta dedicata a Casey Stoner. Il campione del mondo in carica, che ha annunciato di volersi ritirare alla fine di quest'anno di gare, avrà un regalo insolito per un pilota ancora in attività. A Stoner verrà intitolata la curva numero 3 del tracciato nei pressi di Melbourne, in una cerimonia che si terrà giovedì mattina. Stoner, che è considerato uno dei migliori piloti del mondiale, è un idolo per gli appassionati australiani che in lui vedono i fasti di Mick Doohan, leggenda della classe 500.  
