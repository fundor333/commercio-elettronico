#titolo Aci, basta criminalizzare proprietari auto lusso - Auto e Istituzioni - Motori
  ROMA - ''Speriamo che il prossimo governo elimini cose inaccettabili come il superbollo, la tassazione sulla benzina e l'Rc auto che costano troppo. Sono stati chiusi 350 concessionari e abbiamo mandato a casa 12mila persone. Hanno tassato e criminalizzato i proprietari di auto di lusso. Queste sono tutte cose che scoraggiano a comprare automobili. Dal superbollo sono arrivati 140 milioni di euro (ne erano attesi oltre 180, ndr) vanificati pero' dalla perdita del gettito dell'Iva''. Con queste parole il presidente dell'Aci, Angelo Sticchi Damiani, ha criticato l'operato del Governo Monti.     ''Al prossimo governo - ha detto il numero uno dell'Automobile Club d'Italia - chiediamo che venga eliminato il superbollo e che venga eliminata questa politica di criminalizzazione nei confronti dei possessori di queste auto importanti. Ricordiamoci che dietro ogni auto importante ci sono migliaia di ore di lavoro di tecnici specializzati. C'e' una cultura, una tecnica, una storia, non possiamo buttare a mare tutto questo per dare dei segnali di rigore, di attenzione sulla spesa o quant'altro''. ''Dobbiamo difendere questo patrimonio, le Ferrari - ha aggiunto Sticchi Damiani - rappresentano un pezzo importantissimo della nostra storia industriale, della nostra tecnologia e dell'Italian Style. Siamo invidiati in tutto il mondo per avere avuto un uomo come Enzo Ferrari e per avere una scuderia che corre con i colori dell'Italia e non possiamo scoraggiare l'utilizzo di macchine che ci invidiamo tutti''.  
