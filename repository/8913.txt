#titolo Narni, viaggio nelle stanze dell'inquisizione  - Nelle Regioni - In Viaggio
  Un viaggio indietro nel tempo, alla scoperta di luoghi nascosti e misteriosi, che nell'ultimo anno ha attirato oltre 5.000 turisti, molti dei quali stranieri: è nata casualmente poco più di 30 anni fa, ma Narni Sotterranea, il sito archeologico-culturale gestito dall'Associazione culturale subterranea, è diventata a poco a poco un' attrazione del territorio per chi vuole immergersi nell'atmosfera dell'Inquisizione. 
 Partendo da una chiesa del XII secolo, scoperta nel 1979 da un gruppo di curiosi speleologici (chiesa che conserva gli affreschi più antichi della città), passando per la Stanza dei Tormenti (il nome viene attestato nientemeno che da documenti ritrovati in Vaticano e nel Trinity college di Dublino), si arriva fino a una cella nella quale le pareti fanno rivivere, attraverso dei graffiti, le pene patite dagli inquisiti. 
 Un percorso sotterraneo aperto al pubblico dal 1994 e che, ampliandosi mano a mano grazie a nuovi scavi, è approdato oggi anche a fiere ed eventi internazionali. "Insieme a Roma Sotterranea - spiega il presidente dell'Associazione culturale subterranea, Roberto Nini - Narni è stata l'unica città italiana a partecipare alla convention di tre giorni organizzata a dicembre a Berlino con le associazioni delle città sotterranee di tutta Europa. Un successo è stata anche la partecipazione, a gennaio, alla fiera del turismo in Lussemburgo, durante la quale è stato proiettato il nostro film-documentario dal titolo Alla ricerca della verità. L'obiettivo oggi - spiega ancora Nini - è proprio quello di aprire definitivamente una breccia nel mercato turistico europeo (francese, anglosassone e tedesco soprattutto) grazie anche alla promozione su social network, televisione e riviste e l'inserimento in pacchetti turistici". 
 Per questo l'Associazione sta lavorando a nuovi progetti per ampliare le visite guidate, come un accesso ai sotterranei per i portatori di handicap, finanziato da fondi europei insieme a un contributo del Comune di Narni, e il restauro degli affreschi della chiesa rupestre, che sarà concluso in primavera. "Il fascino di questo posto - conclude Nini - è rappresentato dal fatto che il visitatore diventa vero protagonista delle storia dell'Inquisizione, non più solo scritta su uno sterile libro".  
