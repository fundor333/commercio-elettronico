#titolo Cinema: allarme Ue, film muti a rischio scomparsa tra 7 anni - Internet e societ√† - ANSA Europa
     (ANSA) - BRUXELLES, 20 DIC - Film muti, documentari
dell'Istituto Luce e molte pellicole che hanno fatto la storia
del cinema rischiano di sparire per sempre: si tratta di un
milione di ore di film in tutta Europa che giacciono nelle
cinemateche nazionali dove i loro supporti si stanno
deteriorando, e se non verranno digitalizzate scompariranno dal
patrimonio culturale dei Paesi europei. L'allarme lo lancia oggi
la Commissione Ue, che avverte i governi: tra sette anni tutto
quel materiale sara' inutilizzabile, quindi bisogna metterlo al
sicuro in fretta.    L'impatto culturale della scomparsa di un milione di ore di
film e' ''causa di enorme preoccupazione'' per Bruxelles, che
gia' anni fa ha invitato i Paesi ad avviare l'opera di
digitalizzazione delle proprie cinematografie nazionali. Una
mossa che le renderebbe anche fruibili online, obiettivo della
commissaria all'agenda digitale Neelie Kroes: ''E' ridicolo che
i nostri film siano invisibili nel 21mo secolo, nel 2013 faro'
una proposta per aiutare gli Stati e i soggetti interessati a
unire gli sforzi''. Perche' il problema resta sempre il
finanziamento: finora, con risorse statali date con il
contagocce, istituti di cinema e cinemateche sono riusciti a
trasferire su supporto digitale solo l'1,5% del patrimonio
europeo. Una goccia in mezzo al mare, che non riesce a fermare
l'emorragia di 1200 film che ogni anno vengono persi a causa del
deterioramento dei supporti.(ANSA).
