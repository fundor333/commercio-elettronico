#titolo Tlc:Ue chiude indagine su 'big 5',chiariti dubbi su standard - Altre news - ANSA Europa
     (ANSA) - BRUXELLES, 7 MAR - Chiariti per ora i dubbi
dell'antitrust Ue sulle 'big 5' Deutsche Telekom, France
Telecom, Telecom Italia, Telefonica e Vodafone sul processo di
creazione degli standard sui servizi futuri per la telefonia
mobile. La Commissione ha deciso oggi di chiudere l'indagine
preliminare che aveva aperto a marzo 2012, quando voleva vederci
chiaro sugli incontri dei vertici del cosiddetto gruppo 'E5',
iniziati nel 2010, e sospettati di essere il luogo dove le
cinque maggiori compagnie di telecom elaboravano i nuovi
'standard' tecnici per i futuri servizi di pagamento e
pubblicita' via smartphone.    ''La commissione vuole assicurarsi che il processo di
standardizzazione condotto dai maggiori operatori telecom non
sia usato per chiudere alle altre compagnie'', scrive oggi
Bruxelles, che ''accoglie con favore la decisione dell'E5 di
trasferire il processo di creazione degli standard al GSMA e
altre associazioni industriali che consente una maggiore
partecipazione dei soggetti interessati''. Si tratta di uno
''sviluppo positivo che riduce il rischio per la concorrenza di
venire meno''. La Commissione ''resta comunque vigile sul
processo''.(ANSA).
