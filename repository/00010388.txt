#titolo Fao, rischio esclusione piccoli agricoltori da biocarburanti - Rinnovabili - Ambiente&Energia
     (ANSA) - ROMA, 26 FEB - La certificazione per i
biocombustibili rischia di escludere i piccoli contadini e
potrebbe diventare una barriera indiretta al commercio. L'avvertimento arriva dal nuovo rapporto della FAO, ''Biofuels
and the Sustainability Challenge''. Lo studio argomenta che gli
attuali piani di certificazione, che sono volontari e per lo
piu' gestiti da privati, possono escludere i piccoli contadini
perche' sono prevalentemente concepiti per l'agro-industria su
larga scala. Molti di essi richiedono, infatti, enormi quantita'
di dati e informazioni, oltre a costi e capacita', spesso fuori
dalla portata della maggior parte dei piccoli produttori anche
se possono avere alcuni effetti positivi sulle aziende. 
   ''Cosi' come sono strutturati attualmente - si legge nel
rapporto - questi piani tendono ad avvantaggiare operatori su
larga scala e forniscono incentivi per aumentare la produzione e
riuscire cosi' ad assorbire i costi di certificazione. Molti
Paesi in via di sviluppo hanno espresso la loro preoccupazione
che i piani possano diventare indirette barriere al commercio se
non gestiti in modo appropriato''.    ''Per incrementare l'utilizzazione delle certificazioni -
secondo il rapporto - i governi e le organizzazioni
internazionali dovrebbero istituire, nei Paesi consumatori e in
quelli produttori, meccanismi complementari al fine di creare un
ambiente favorevole e promuovere organismi d'ispezione locali
che comportano costi minori per i produttori, sono in grado di
condurre controlli spontanei e, in genere, sono piu' informati
sulle caratteristiche presenti in loco.    ''L'impatto ambientale delle certificazioni sara' positivo se
esse faciliteranno la programmazione e l'inventario forestale,
il monitoraggio, la protezione della biodiversita' e la
conformita' con le normative della silvicoltura. Anche l'impatto
economico sara' positivo se le certificazioni riusciranno a
generare maggiori guadagni per i fornitori, assicurare salari
decenti ai lavoratori e l'accesso al mercato. Negativi, invece,
gli effetti sui piccoli produttori, che sembrano essere tagliati
fuori dai progetti di certificazione''. (ANSA)
           
