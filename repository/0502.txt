#titolo Miriam Mafai - Protagonisti
di Massimo Lomonaco 
 Come donne ''nessuno ci ha regalato niente'', ha detto una volta Miriam Mafai e forse e' la frase che piu' si addice per ricordare meglio il temperamento di questa giornalista, e scrittrice, di vaglia, scomparsa oggi a Roma, che ha raccontato, dalle colonne di vari giornali (dall'Unita' a Paese Sera, a Noi donne, a Repubblica), l'Italia degli ultimi 60 anni. Lo ha fatto partendo da idee di sinistra, ma senza mai risparmiare le critiche quando la sua parte politica sbagliava o era in ritardo nell'analisi dei cambiamenti della societa'. 
 Figlia di due pittori e intellettuali, Mario Mafai - esponente di spicco della Scuola Romana, e Antonietta Raphael - Miriam era nata a Firenze il 2 febbraio del 1926: in tempo per vedere il fascismo, l'Italia in guerra e le leggi razziali che avevano riguardato anche la sua famiglia, visto che la madre era ebrea e figlia di un rabbino lituano. Radici che Miriam ha sempre rivendicato con orgoglio come sue.     Attiva nell'opposizione al fascismo e nella Resistenza, una volta finito il regime Mafai e' gia' un funzionario del Pci. Il partito la manda in Abruzzo. Nel 1948 sposa Umberto Scalia, anche lui uomo di partito designato ad occuparsi di affari internazionali. Hanno due figli: il primo, Luciano, destinato a diventare un dirigente sindacale; la seconda, Sara, che diventera' giornalista come lei. Nel 1957 la famiglia Scalia si trasferisce a Parigi, dove Umberto e' in missione per il Pci. 
 Ed e' li' che avviene il debutto di Miriam nel giornalismo: Maria Antonietta Macciocchi, con cui ha lavorato durante la Resistenza, la fa diventare corrispondente di 'Vie nuove', altra storica pubblicazione della sinistra di quei tempi, fondata da Luigi Longo. Un anno dopo, il ritorno a Roma dove Mafai entra nell'Unita' e nel 1961 ne diventa redattore parlamentare: comincia cosi' quella grande consuetudine con il mondo politico di cui per tantissimi anni si occupera'.    Nel 1962 la sua vita privata cambia: si lega a Giancarlo Pajetta, storico leader del Pci. Lui e' gia' separato, per lei il matrimonio con Umberto e' gia' finito.  Eppure nel partito di allora l'unione suscita un qualche scandalo: ''La mentalita' - raccontera' dopo - era grave. Dalle donne comuniste si pretendeva un grande rigore morale''. 
 Quel sodalizio durera' 30 anni: Pajetta - lo raccontera' lei stessa - e' stato  ''l'unico amore'' della sua vita. Un connubio fondato - sono sempre parole sue - su una reciproca autonomia, rara per quei tempi e forse anche oggi: ''Ci siamo voluti molto bene Giancarlo ed io, ma - rivelera' - non abbiamo mai sacrificato pezzi della nostra esistenza''.    Dopo l'Unita' ecco 'Paese Sera', altra storica testata di sinistra, ma differente dal quotidiano di partito fondato da Antonio Gramsci. La collaborazione con il giornale finisce pero' a meta' degli anni '70: Miriam contribuisce nel 1976 alla fondazione de 'la Repubblica', giornale destinato a diventare un punto di riferimento dell'area progressista e riformista italiana. Mafai e' una firma di punta del giornale, tra le piu' inquiete ed originali: i suoi editoriali spaziano su tutti gli aspetti della vita nazionale, non escluso il costume. Il suo legame con la politica resta tuttavia intatto, tanto da portarla per una legislatura ad essere senatore del Partito democratico della sinistra. Critica feroce del berlusconismo, ha spesso richiamato l'Italia ad un ritorno a valori diversi.    Attenta ai grandi e ai piccoli cambiamenti della societa',  Miriam Mafai ha travasato nei suoi tanti libri questa capacita' di raccontare una societa' in movimento che si stacca dal passato: partiti tradizionali compresi. Nel libro 'Botteghe oscure addio' (Mondadori, 1996) - con cui ha vinto il Premio Cimitile lo stesso anno - ha raccontato ''come eravamo comunisti'', mentre in 'Dimenticare Berlinguer' (Mondadori, 1996) si e' occupata di sinistra italiana e tradizione comunista. 
 Nel 'Silenzio dei comunisti' (Einaudi, 2002) invece ha parlato - in un dialogo con Vittorio Foa e Alfredo Reichlin - di cio' che era giusto salvare di quella esperienza storica.  Nel 2005 Miriam Mafai ha vinto il Premio Montanelli per la sua attivita' votata allo sviluppo della cultura italiana del '900, con particolare attenzione al mondo femminile. Ne sapeva qualche cosa. Del resto lo ha sempre sostenuto: alle donne ''nessuno ha regalato niente''.  
