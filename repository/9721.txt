#titolo La bellezza torna a Bologna con Cosmoprof worldwide - Speciali ed Eventi - Salute e Benessere
  BOLOGNA, 5 MAR - Nuovo aspetto degli spazi espositivi. Nuova sistemazione per i settori packaging, estetica&spa, nails e hair. Nuove partecipazioni internazionali. Sono queste le principali novita' della 46/a edizione di Cosmoprof worldwide Bologna, manifestazione leader nel settore della bellezza, nel quartiere fieristico del capoluogo emiliano dall'8 all'11 marzo. Con un evento nell'evento, la 'Beauty in Vogue night' del 9 marzo nel centro storico della citta'. ''Abbiamo sfruttato l'occasione di una fiera che cadeva nella prima parte del mese - ha detto il presidente di Bolognafiere, Duccio Campagnoli, presentando la fiera nella sede di Ascom Bologna - per far coincidere l'inizio del Cosmoprof con l'8 marzo. Questa manifestazione, con le sue edizioni a Las Vegas e ad Honk Kong, e' la principale piattaforma nel mondo nel settore della cosmesi e della bellezza. Questo e' quello che dovrebbe fare ogni fiera in Italia, specializzarsi in un settore e diffondere il made in Italy nel mondo''. Anche per l'edizione 2013 sono attesi numeri importanti: 2390 espositori (1500 stranieri) in crescita del 3% rispetto al 2012; 24 collettive nazionali che esporranno nei relativi country pavillion con tanti Paesi che si presentano per la prima volta (Indonesia, India, Giappone, Colombia e Pakistan); 40mila operatori internazionali; 164 buyers da 41 Paesi; 1690 incontri business to business gia' fissati. Tutti i settori dell'industria cosmetica saranno rappresentati nelle sei sezioni di Cosmoprof con una di queste, dedicata al packaging, che e' un vero e proprio salone nel salone (Cosmopack) che aprira' un giorno prima di Cosmoprof per favorire la visibilita' del settore. Eventi speciali all'interno della fiera: 'the lipstickfactory - an italian story' che replichera' un modello di azienda nel quale sara' possibili vedere tutte le fasi di realizzazione del rossetto; e i trend forum, quattro giornate di incontri con esperti per fare il punto sulle tendenze internazionali. Fuori salone, invece, tocchera' alla 'Beauty in Vogue night Cosmoprof' animare le vie del centro di Bologna con eventi speciali che coinvolgeranno oltre 200 negozi fino alle 22. Parte del ricavato di questa serata sara' devoluto al Comune di Crevalcore, vittima del sisma dello scorso maggio.  
