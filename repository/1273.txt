#titolo Settimana prevenzione tumori, in campo anche i grandi chef - Alimentazione - Salute e Benessere
     (ANSA) - ROMA, 13 MAR - La prima battaglia per prevenire i
tumori si combatte a tavola, puntando su una sana e corretta
alimentazione basata sulla classica 'dieta mediterranea'. Lo
ricorda la Lega Italiana per la Lotta ai tumori (Lilt)
presentando la dodicesima 'Settimana nazionale per la
prevenzione oncologica' che si terra' dal 16 al 24 marzo.    ''Il 35% di tutti i tipi di cancro e' legato a una errata
alimentazione - ha sottolineato il presidente Francesco
Schittulli - e la Lilt e' impegnata in prima linea a diffondere
una corretta alimentazione''. A partire dall'uso dell'olio
extravergine di oliva, noto per le sue qualita' protettive nei
confronti di vari tipi di tumori, in particolare dell'apparato
digerente e del carcinoma alla mammella, che anche quest'anno
sara' distribuito nelle principali piazze italiane durante la
settimana della prevenzione, insieme a un opuscolo ricco di
informazioni sui corretti stili di vita e accompagnato da
consigli e ricette di cinque 'big' della cucina italiana. Filippo La Mantia, ad Andrea Berton, Giancarlo Morelli, Davide
Oldani e Luca Barbieri hanno infatti 'regalato' alla Lilt alcune
ricette per insegnare ai cittadini che una corretta
alimentazione puo' andare a braccetto col gusto.    Olio, prodotto in Puglia, e informazioni, si potranno trovare
per la prima volta anche in tutti i mercati di Campagna Amica,
partner dell'iniziativa, dove si potranno trovare anche i
prodotti dell'agricoltura italiana.    Nel corso della settimana della prevenzione saranno anche
aperti i circa 400 punti prevenzione Lilt, ambulatori dove si
potranno consultare medici, operatori sanitari e volontari. (ANSA).
