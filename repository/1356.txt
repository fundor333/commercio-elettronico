#titolo Nord Corea avverte, sorprenderemo tutti - Visto da...
  (ANSA) - TOKYO - La squadra piu' misteriosa di Sudafrica 2010 avra' alla prima prova a che fare con il Brasile, il leader delle classifiche Fifa: se e' facile discutere sull'ampiezza della sconfitta, l'allenatore della Corea del Nord, Kim Jong-hun, rilancia e ipotizza una 'vittoria shock'.  (ASCOLTA L'AUDIO) 
Nel gruppo, che annovera anche Portogallo e Costa d'Avorio, ''ci sono avversari molto forti - dice Kim, in un'intervista disponibile sul sito della Fifa -, ma nel calcio le migliori squadre non necessariamente vincono. Daremo tutto il meglio, sappiamo che dobbiamo vincere e non importa contro chi giochiamo perche' il target sono i tre punti''. 
Kim assicura che non ricorrera' alla difesa a oltranza: ''I nostri avversari si aspettano di vederci schierati sulla difensiva perche' abbiamo giocato in questo modo nella fase di qualificazione, ma siano in grado di esprimere anche un buon calcio d'attacco'', aggiunge l'allenatore di Pyongyang. 
Il Brasile ''e' davvero una squadra piu' forte di noi, ma possiamo usare la nostra tattica per contrastarli: non si sa mai cosa puo' accadere fino a quando la partita non e' finita. Ho l'obiettivo personale che e' di motivare i miei giocatori e aiutare il mio Paese a raggiungere i sedicesimi di finale''. 
   Se le punte Jong Ta-se e Hong Yong-jo non sfondano contro il Brasile, Kim ha gia' in mente l'opzione Choe Kum-chol, un 23enne paragonato al leggendario Pak Do-ik che puni' l'Italia a Inghilterra 1966. Il Brasile e' avvisato.  
