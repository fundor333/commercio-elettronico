#titolo RS Q3 e altre future novita' nella strategia Audi per i suv - Prove  e Novità - Motori
   ROMA - Audi punta, per la sua crescita nel mercato premium, sull'ormai vasto segmento dei suv. Oltre al nuovo RS Q3, che verra' presentato al prossimo Salone dell'Automobile di Ginevra (e' la prima versione RS a entrare nella gamma Q) la Casa di Ingolstad sta lavorando a tappe forzate per sviluppare nuovi modelli che porteranno - anticipa Automotive News Europe - la sua offerta nel segmento a sei famiglie 'base' di suv e crossover. 
Come si legge in un report di Bloomberg, le prossime novita' Audi in questo segmento dovrebbero essere il suv compatto Q2, derivata dal concept Crosslane Coupe' che era stato svelato al Salone di Parigi del 2012, a cui seguiranno il Q4 e un suv di grandi dimensioni, il Q6, che dovrebbe far parte della produzione di un nuovo stabilimento Audi in Messico, a fianco della prossima generazione del Q5. 
''Vediamo un grande potenziale nel segmento dei suv - ha recentemente dichiarato Luca de Meo, responsabile globale marketing e vendite del brand dei Quattro Anelli - e siamo esattamente nel mezzo della fase di sviluppo'' confermando di fatto le intenzioni di Audi ma senza fornire alcun dettaglio sulla composizione della futura gamma. Il mercato per questo tipo di auto, dettagliano gli analisti di IHS, dovrebbe salire dai 2,2 milioni di unita' del 2012 a 3 milioni entro il 2018, offrendo cosi' grandi opportunita' per i player piu' qualificati. Automotive News Europe ribadisce, al riguardo, che con la sola introduzione di nuove versioni derivate dai modelli esistenti, come il futuro RS Q3 o l' SQ5 per far salire il 'peso' dei suv nelle vendite di Audi dal 25% del 2012 al 40%. 
RS Q3, che sara' uno dei protagonisti della Volkswagen Group Night - programmata a Ginevra per il 4 marzo sera - e del successivo Salone dell'Auto ''porta la filosofia delle alte prestazioni Audi nel segmento dei suv compatti e inaugura cosi' una nuova categoria di potenza - ha dichiarato Franciscus van Meel, responsabile della divisione Quattro GmbH - e assieme alla RS 5 Cabriolet, alla RS 6 Avant e alla RS 7 Sportback, e' il quarto modello RS ad arrivare sul mercato nel 2013. La famiglia RS, ora di otto componenti, non e' mai stata cosi' grande''. 
Sotto al cofano del nuovo suv RS Q3 e' pronto a scattare un cinque cilindri turbo TFSI 2,5 litri da 310 Cv, che permette prestazioni un tempo inimmaginabili per un suv: 0-100 km/h in 5,5 secondi e una velocita' massima limitata elettronicamente a 250 km/h. Il consumo medio omologato e' di 8,8 litri di carburante ogni 100 km. 
Di serie e' presente un cambio a doppia frizione S tronic a 7 rapporti, utilizzabile nei programmi D e S azionabile manualmente con le palette al volante o la leva centrale. Presente anche la funzione 'Launch Control' che regola l'accelerazione garantendo una trazione ottimale in fase di spunto.   
