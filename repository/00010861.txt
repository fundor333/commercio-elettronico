#titolo Esercito: un anno d'impegno, ora rimozione macerie - Associate
  ROMA  - I soccorsi alla popolazione abruzzese colpita dal sisma del 6 aprile hanno visto protagonista anche l'Esercito, con l'operazione Gran Sasso, terminata il 31 marzo. Ma l'impegno dei soldati all'Aquila continua: dal 12 aprile, infatti, una task force del Genio di circa 70 unità e mezzi speciali inizierà la rimozione delle macerie dal centro storico del capoluogo, come richiesto dalla Protezione civile. Un anno fa, pochi minuti dopo il terremoto, i primi uomini e donne dell'Esercito del 9/o Reggimento Alpini, la cui sede è proprio all'Aquila e che in questi giorni stanno partendo per la missione in Afghanistan, entrarono in azione per portare soccorso alla popolazione. Dapprima con gli uomini presenti in caserma, successivamente con l'arrivo dei rinforzi, si arrivò ad un impegno di 1.250 uomini e donne sul terreno. La presenza 'media' nel periodo dell'emergenza è stata di 600 militari al giorno.  
L'Esercito è intervenuto con 220 mezzi alcuni dei quali speciali e manovrati da 100 specialisti del Genio. Le attività svolte sono state molteplici. I primi soccorsi hanno visto la forza armata operare con 8 elicotteri e 2 aerei dell'Aves (aviazione dell'Esercito) che hanno totalizzato 334 ore di volo ed hanno trasportato 73 persone e 6.000 chili di materiale, oltre ad aver fatto le ricognizioni aeree. Gli uomini e le donne dell'Esercito hanno inoltre concorso all'allestimento ed all'urbanizzazione di 173 campi di accoglienza (compreso il successivo smontaggio a fine esigenza) realizzando 173 impianti fognari allacciati, 327 impianti elettrici e posando 55mila metri cubi di ghiaia. In 4 campi d'accoglienza sono stati preparati 200mila pasti, mentre nella zona del sisma sono state fatte 850 verifiche su infrastrutture civili danneggiate. Oltre 300 metri di acquedotto urbano sono stati ripristinati ed è stato controllato un tratto di 1.200 metri di acquedotto in zone impervie. Il personale del Genio ferrovieri ha ripristinato e gestito la linea Terni-L'Aquila con 31 capistazione per 18 stazioni e 3 macchinisti. La livellazione è stata verificata con alta precisione dall'Istituto Geografico Militare.  
Come contributo alla valutazione ed alla stima dei danni e degli interventi da realizzare l'Esercito ha censito 3.177 richieste per fabbisogno abitativo ed inserito 35mila schede agibilità su supporto informatico. L'operazione 'Gran Sasso' è terminata il 31 marzo, ma tutt'oggi è rimasta attiva una Task Force Tecnico Logistica dell'Esercito di circa 40 unità oltre a 350 militari che operano all'Aquila e rientrano nell'Operazione nazionale 'Strade Sicure' in concorso alle forze di polizia.  
