#titolo Siria: Unicef lancia appello risorse, servono 68 mln dollari - ANSA per UNICEF
  Allarme fondi per l'emergenza in Siria: l'Unicef lancia un appello per 68 milioni di dollari per fra fronte alla crisi dell'acqua, dei servizi igienici, della nutrizione e del supporto psicologico. Meno del 20% dell'appello risulta coperto. Questa mancanza di fondi ''limita l'aumento della risposta all'emergenza''. 
 A pagare le conseguenze piu' pesanti del conflitto sono i bambini che ''sono stati arrestati, mutilati e uccisi. Sempre piu' bambini - afferma il  presidente dell'Unicef Italia Giacomo Guerrera  - sono costretti ad abbandonare le proprie case e cercare rifugio in altri luoghi, perdendo la scuola e le vaccinazioni di base. Più il conflitto si trascina, più alto è il rischio di avere una generazione 'perduta' di bambini che porteranno le cicatrici fisiche ed emotive di questo conflitto per molti anni a venire". Nonostante l'intensificarsi delle violenze e la mancanza di fondi - precisa un comunicato - l'Unicef sta rafforzando l'invio degli aiuti in Siria, considerato che più di 4 milioni di persone hanno bisogno di assistenza umanitaria; almeno metà della popolazione sono bambini. ''Anche se la situazione si è deteriorata, l'Unicef è riuscito ad aumentare le proprie operazioni per fornire aiuti di prima necessità come coperte, kit igienici, teli di plastica e biscotti ad alto potenziale nutritivo - ha detto  Youssouf Abdel-Jelil ,  Rappresentate dell'Unicef in Siria  - Con l'attuale situazione della sicurezza, è stata una grande sfida raggiungere alcune di queste aree''. 
 Di recente l'Unicef ha partecipato ad una missione con altre agenzie che hanno consegnato aiuti salvavita a circa 6.000 sfollati in Karameh, provincia di Idleb. Fra l'altro, nel nord della città di Aleppo, l'Unicef e i suoi partner hanno distribuito 45.000 coperte, aiuti di cui la popolazione ha disperato bisogno in questo rigido inverno. A Tartus e Homs (inclusa Talbiseh), l'Unicef ha raggiunto 7.000 bambini con 176 kit scolastici. Continua anche la distribuzione di 1.000 tonnellate di sostanze di cloro per il necessario trattamento idrico. Per l'Unicef, a causa della distruzione delle infrastrutture idriche, la disponibilità di acqua in alcune aree è calata ad un terzo rispetto ai livelli precedenti al conflitto.  
