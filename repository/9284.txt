#titolo Cittadinanzattiva, aumenti tariffe rifiuti fuori controllo - Rifiuti & Inquinamento - Ambiente&Energia
  ROMA - ''Tariffe fuori controllo'' con ''aumenti record'' che, per esempio, ''negli ultimi 5 anni'' hanno visto ''raddoppiare i costi a Salerno (piu' 98%) e Reggio Calabria (piu' 96%)'' e arrivare a un piu' 87% quelli di Napoli, piu' 63% quelli di Bari, piu' 55% a Trapani, piu' 53% a Roma e piu' 51% asd Avellino. A dirlo lo studio realizzato dall'Osservatorio prezzi e tariffe di Cittadinanzattiva su tutti i capoluoghi di provincia, in cui si e' analizzato il servizio di smaltimento dei rifiuti solidi urbani (famiglia di tre persone con un reddito di 44.200 euro e una casa di 100 mq). 
Secondo il report ''meno funziona la gestione e piu' si paga''. E ''in attesa della Tares, gli ultimi colpi di coda di Tarsu e Tia'' segnano ''un incremento del 2,8%'': al top di aumenti Bari (piu' 30% nel 2012), seguita da Messina (piu' 22%) e Firenze (piu' 21%). Napoli vince per ''la spesa annua'' piu' alta: qui, ''lo smaltimento ammonta a 529 euro''; quattro volte di piu' rispetto a Isernia (122 euro), che e' la meno cara. Una media che si rispecchia anche a livello regionale: in Campania la piu' alta (389 euro) e in Molise la piu' bassa (154 euro). 
Tra i 10 capoluoghi con le tariffe piu' alte, solo tre non sono al Sud: Roma (378 euro), Carrara e Venezia (346 euro). 
Al meridione la bolletta dei rifiuti costa di piu'; in media 270 euro, seguono il centro (255 euro), e il nord (234 euro). 
Anche se la produzione pro-capite piu' elevata spetta al centro con 613 kg a testa, segue il nord 533 kg e il sud con 495 kg. La raccolta differenziata vede in testa le regioni del nord (49%), poi il centro (27%) e il sud (21%).  
