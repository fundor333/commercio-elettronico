#titolo India apprezza ritorno, accolti con collane fiori - Mondo
dell'inviata Maria Grazia Coggiola 
 L'Italia ha mantenuto la promessa e l'India apprezza. Massimiliano Latorre e Salvatore Girone sono stati accolti oggi al loro arrivo a Kochi con collane di fiori e un coro di approvazione da parte della stampa. Ed hanno rotto il lungo silenzio mantenuto sino ad ora, per pronunciare solo poche parole: la 'licenza di Natale, hanno detto all'ANSA, ''e' volata via in un soffio''. Da stasera sono di nuovo in regime di liberta' vigilata dietro cauzione a Kochi, cittadina portuale del Kerala famosa per le spezie e la medicina ayurvedica, in attesa del verdetto chiave della Corte Suprema di New Delhi sulla giurisdizione. 
 Di nuovo nell'albergo dell'isola di Fort Kochi dove sono sottoposti all'obbligo quotidiano della firma di presenza al commissariato di polizia. Il loro puntuale ritorno, dopo che parte della stampa indiana aveva dubitato sul rientro, ha suscitato un coro di approvazione e anche di simpatia in Kerala come si e' visto dalla grande attenzione mediatica riservata ai due militari fin dal loro sbarco all'aeroporto di Kochi. L'aereo dell'aeronautica militare, partito ieri da Ciampino, e' arrivato puntuale alle 7:45 (le 3:15 in Italia) dopo uno scalo tecnico a Abu Dhabi. I due maro' sono stati accompagnati durante il viaggio dal console generale di Mumbai, Giampaolo Cutillo, a cui e' toccato il compito di fare da portavoce a un nutrito gruppo di giornalisti e televisioni. 
 All'uscita del piccolo scalo internazionale, dove erano stati dispiegati decine di poliziotti, si e' anche creata una ressa. Sorridenti, i due maro' hanno salutato la folla di fotografi e cameraman, ma come sempre non hanno parlato davanti ai microfoni. Latorre ha sollevato il pollice per dire ''tutto bene'', mentre era dentro l'auto con Girone in attesa che il team italiano caricasse i bagagli. ''Abbiamo onorato la nostra promessa'' sono state le prime parole di Cutillo riprese poi ampiamente dai media indiani. Il primo appuntamento e' stato con il commissariato di polizia di Kochi per comunicare il rientro. Dall'inizio dell'anno c'e' un nuovo commissario, K.G. James che sostituisce il ''superpoliziotto'' Ajith Kumar che aveva condotto l'inchiesta sull'uccisione dei due pescatori avvenuta il 15 febbraio nel tentativo di proteggere la petroliera italiana Enrica Lexie da un sospetto attacco di pirati. 
 Da qui i due maro' si sono recati al tribunale di Kollam, a circa tre ore di auto, per restituire i passaporti. I giudici, competenti per il processo di primo grado sospeso in attesa del giudizio della Corte Suprema, hanno svincolato la cauzione di 60 milioni di rupie (pari a 826 mila euro) depositata come pegno. ''Tutto e' filato liscio e tutte le procedure previste sono state completate'' ha detto l'avvocato Thomas James, uno dei legali degli italiani. Al ritorno in albergo, quando ormai era buio, i maro', apparsi un po' tesi dopo la lunga giornata, sono stati accolti con collane di fiori secondo la tradizione indiana del benvenuto e da calorosi abbracci da parte del personale. ''Da domani iniziano la loro routine che significa la firma quotidiana e la residenza a Kochi'' ha precisato il console Cutillo. ''E' stata mantenuta la parola data da due militari e due persone d'onore, mentre il governo italiano ha onorato il suo impegno - ha voluto ribadire a conclusione del tour de force - C'e' chi in India aveva dubitato che questo avvenisse, ebbene abbiamo mostrato il contrario. Spero che questo serva a distendere il clima e a favorire una soluzione positiva''  
