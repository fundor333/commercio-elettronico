#titolo Palermo: stretta mano Orlando-Ferrandelli  - Speciale Amministrative 2012
Dopo le polemiche e una campagna elettorale all'arsenico, il primo confronto tra Leoluca Orlando (Idv, Fds e Verdi) e Fabrizio Ferrandelli (Pd, Sel e altre liste), che si sfideranno al ballottaggio del 20 e 21 maggio per la poltrona di sindaco, è filato liscio, e almeno i toni questa volta sono stati pacati. Tra i due c'é stata anche una stretta di mano, propiziata da Ferrandelli e ricambiata da Orlando, suo ex mentore politico, che nei giorni scorsi aveva detto di non volersi confrontare con chi lo insulta. Orlando e Ferrandelli hanno parlato dei rispettivi programmi a una iniziativa organizzata a Palermo da Addiopizzo. Alla fine Ferrandelli (17,34%), vincitore delle primarie non riconosciuto da Orlando che proprio per questo motivo si è candidato ottenendo al primo turno il 47,42%, si è avvicinato al suo avversario stringendogli la mano come aveva fatto all'inizio del dibattito. "Chi si candida a sindaco di Palermo deve pensare a Palermo e al futuro - ha detto Orlando - Non dico nulla delle primarie. Chi diventerà sindaco avrà problemi da far tremare i polsi, ed è evidente che dovrà rivolgersi a chi ha la stessa sintonia".  
