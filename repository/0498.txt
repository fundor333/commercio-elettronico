#titolo Gozi: 'Rinuncio a candidarmi per una ventina di firme' - Politica
"Devo rinunciare alla candidatura alle primarie per una ventina di firme. Nonostante la delibera unanime dell'Assemblea nazionale che doveva garantire il pluralismo delle candidature, la resistenza a far passare nomi diversi da quelli già decisi è stata fortissima". E' quanto dichiara l'on. Sandro Gozi, responsabile politiche UE alla Camera del PD. 
 "Mi dispiace di non essere riuscito a cambiare pratiche e logiche che continuano a riprodursi a dispetto dei discorsi sul rinnovamento - continua il parlamentare - Queste logiche non sono e non saranno mai le mie. Nonostante tutto ciò continuerò a credere che si possa far politica con pochi soldi, pochi apparati e molte idee. Per questo il mio impegno politico all'interno di queste primarie non verrà meno, anche se non sarò personalmente candidato". "Ringrazio comunque - conclude Gozi - tutti i delegati all'Assemblea nazionale e tutti coloro che nel PD, in altre forze politiche e nella società civile hanno voluto dimostrarmi il loro sostegno e la loro fiducia".  
