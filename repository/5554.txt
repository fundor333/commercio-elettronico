#titolo Ladri tentano furto in casa, anziana muore a Trieste  - Cronaca
  TRIESTE  - Un'anziana donna è morta nel corso di un tentativo di furto compiuto la notte scorsa nella sua abitazione a Trieste. Secondo le prime ipotesi, potrebbe trattarsi di omicidio. Sul posto stanno lavorando i Carabinieri e il medico legale. 
La morte dell'anziana, di 76 anni, risale a ieri sera; il fatto è avvenuto a Longera, un rione periferico di Trieste, nella parte alta della città. La donna era disabile e si muoveva solo con l'ausilio di un deambulatore. La vittima abitava in una villetta a due piani in un'area isolata: lei risiedeva al piano superiore, il cugino a quello inferiore. In casa, secondo quanto si è appreso, c'era una cassaforte, e sarebbe stata questa l'obiettivo dei ladri. Un elemento che è in queste ore al vaglio dei carabinieri e che, se confermato, potrebbe far pensare ai ladri come a qualcuno che conosceva la casa. Per il momento, l'ipotesi più accreditata sarebbe quella che i ladri sono entrati in casa, sono stati scoperti dalla donna e hanno reagito colpendola e uccidendola. Sgomento e incredulità tra i vicini che parlano di un borgo isolato ma dove non si sono mai verificati episodi di violenza.  
