#titolo Italia 150: Pellico e gli altri, il Risorgimento in teatro - Italia 150
di Ettore Zocaro 
 Alla vigilia delle celebrazioni per i  150 anni dell'Unita' d'Italia , negli ambienti teatrali italiani si ricorda il grande ruolo  avuto dalla nostra scena durante il Risorgimento. Un ruolo che viene valutato non tanto per il numero di opere significative  rappresentate, specie nel periodo che precedette il 1860, anno della presa di Roma, quanto per i segnali di ribellione che la scena  forniva al pubblico. In questo senso, il teatro ha sostenuto una parte fondamentale che lo ha consacrato ancora una volta quale  mezzo ideale di rappresentazione della realta' e dei suoi ideali. 
 Il teatro ha affrontato il periodo risorgimentale assumendo un valore emblematico nelle lotte dei movimenti finalizzati al  raggiungimento della unita' nazionale. Questo comportamento si esplicava in modo quasi sempre allusivo: bastava a volte una sola  scena o una sola battuta per accennare simbolicamente alla liberta' sperata o contesa. Bastava inoltre nel corso della recitazione  che un attore sottolineasse un accento evocativo oppure che compiesse un gesto mimico intesi come punti di riferimento. Si stabiliva  cosi' un rapporto importante fra il palcoscenico e la platea, con la societa' civile, ferventemente patriottica, che non si  lasciava sfuggire niente. In questo senso, la scena italiana ha assunto un compito prezioso che i teatranti odierni non esitano a  dire che 'va incorniciato' e riconosciuto in tutta la sua dimensione. Si tratta di una tesi che verra' portata avanti nei convegni e  conferenze dei prossimi mesi dedicati al Risorgimento. 
 Non e' un caso - osservano gli storici di quel periodo - che il repertorio venisse scelto sulla base di una determinata coerenza  morale e di una precisa fede politica, segno di una perseveranza che portava autori ed attori a rendersi portatori di un messaggio  che andava oltre i copioni e le interpretazioni, rischiando non poco anche personalmente. Tutto comincio' con  Vittorio Alfieri ,  sostenitore della lotta titanica dell'individuo anelante alla libertà contro il tiranno, e prosegui' con  Ugo Foscolo  e  Alessandro  Manzoni . Furono gli apripista di un attivo rapporto in cui il pubblico doveva spremersi il cervello per trovare qualche maligno  appiglio con la realta'. Al tempo stesso, la censura non ebbe difficolta' a perseguire quanto non gli andava a genio, al punto da  classificare gli spettatori come cospiratori. Comunque, una fitta rete teatrale si formo' nelle principali città con risultati  sempre piu' inquietanti. I gendarmi registravano i consensi e gli applausi, ed agivano di conseguenza. 
 La prima tragedia risorgimentale e' la ' Francesca da Rimini'  di  Silvio Pellico , rappresentata nel 1815, in cui la storia dantesca  e' presa a pretesto per parlare delle condizioni negative in cui si trovava l'Italia. Non fu una cosa da niente perche' a Pellico  venne impedito di rappresentare un secondo lavoro, e di li' a poco venne sbattuto prigione. Un episodio certamente indicativo della  difficolta' del momento nel quale la drammaturgia era venuta a trovarsi. Il successivo  'Giovanni da Procida'  di  Giovanni Battista   Niccolini , ambientato in Sicilia, non fu meno problematico: suscito' la preoccupazione dei governi e la protesta dei diplomatici che  ne impedirono la messa in scena.  Da allora, il movimento teatrale ha seguito sempre piu' lo sviluppo degli avvenimenti politici,  raggiungendo il suo vertice con l'esplosione dei moti di indipendenza. La funzione oratoria e patriottica della tragedia, grazie,  fra l'altro, all'apporto di personalità attorali quali  Gustavo Modena  e  Adelaide Ristori , divenne intensa e diffusa, le  battute-messaggio furono passate di bocca in bocca, provocando un clima di tensione e di speranza. Si assistette alla consacrazione  di una produzione che ando' da ' Antonello Capobrigante'  di  Vincenzo Padula  a  'Romanticismo'  di  Girolamo Rovetta , una lunga serie di  opere a tesi che ha trovato la sua continuita' in tempi moderni quando nel 1960, in occasione del primo centenario della presa di  Roma, vennero festeggiate le fonti del lungo filone con la commedia musicale  'Rinaldo in campo'  di  Garinei e Giovannini . Ormai c'era  soltanto da divertirsi, le paure di una volta erano per fortuna lontane.  
