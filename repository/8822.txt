#titolo Oprah Winfrey star piu' influente Usa, batte Spielberg  - Spettacolo
NEW YORK - Il suo programma televisivo è terminato da due anni. Ma nonostante l'assenza dal piccolo schermo Oprah Winfrey si conferma, per il secondo anno consecutivo, la celebrità più influente d'America. Winfrey batte Steven Spielberg, a cui va la medaglia d'argento, e Martin Scorsese, che si piazza la terzo posto. A scattare la fotografia delle star più influenti è Forbes, sulla base del sondaggio di E-Poll Research, secondo il quale il 48% degli americani ritiene Winfrey 'influente'. Una percentuale solo di un punto inferiore al 2012 e che non le è comunque costata la prima posizione. 
 La magia di Winfrey ha effetto anche su uno dei suoi 'protetti', Dr. Mehmet Oz, che conquista il sesto posto: un vero e proprio successo per una persona che secondo medici e scienziati appoggia rimedi ritenuti dubbi, quali quelli omeopatici. Al secondo posto si piazza Spielberg, uno dei quattro registi nelle prime cinque posizioni. Martin Scorsese è terzo, Ron Howard quarto e George Lucas quinto. 
 "Per verificare quanto é influente Lucas basta vedere il clamore suscitato fra i fan in seguito ai rumor di un nuovo episodio della saga Guerre Stellari" afferma Forbes. Una delle celebrità che è uscita dalla top ten 2013 è Michael J Fox: l'attore sta lavorando a un progetto televisivo basato sulla sua vita ed è stato lontano dagli occhi del pubblico per diverso tempo lo scorso anno. Un'assenza che lo ha fatto scivolare dal secondo posto del 2012 all'attuale 13ma posizione. A chiudere la top 10 è Clint Eastwood, che recupera tre posti rispetto al 2012, quando si era piazzato 13mo: "anche se ridicolizzato per la sua performance alla convention repubblicana, questa probabilmente sembra averlo aiutato dal punto di vista dell'influenza". Completano la top 10 Barbara Walters in settima posizione, Bono all'ottavo posto e Suze Orman al decimo.  
