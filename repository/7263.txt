#titolo Ue: frontiere diventano intelligenti con programma hi-tech - Altre news - ANSA Europa
     (ANSA) - BRUXELLES, 28 FEB - Un programma di registrazione
collegato ad un database hi-tech per i viaggiatori frequenti
verso l'Ue: e' una delle iniziative presentate dalla Commissione
per rendere le frontiere piu' 'intelligenti'. Come spiegato
dalla commissaria agli Affari interni Cecilia Malmstrom si
tratta di un pacchetto di proposte per accelerare, semplificare
e rafforzare le procedure di verifica alle frontiere per gli
stranieri in arrivo da Paesi terzi. Tra gli obiettivi, con una
mobilita' facilitata, anche benefici all'economia Ue. 
   Col pacchetto di misure sulle frontiere intelligenti, la
Commissione Ue propone di utilizzare nuove tecnologie come
quelle dei sistemi automatici di controllo delle frontiere,
dando la possibilita' agli stati dell'area Schengen, di gestire
il flusso di passaggi in modo efficiente e liberare risorse
umane da dedicare ad altre mansioni.    In pratica il Programma per i viaggiatori registrati (Prt)
funzionera' cosi': al viaggiatore che si sara' registrato presso
il consolato verra' rilasciato un documento con un
identificativo digitale, che sara' letto da uno scanner, in
entrata ed in uscita (Sistema di entrata-uscita) dal Paese, al
passaggio da un cancello automatizzato. Oltre all'identificativo
la macchina sara' in grado di riconoscere il documento di
viaggio e le impronte digitali della persona, che saranno
comparate con quelle contenute in un grande database centrale,
ma anche in altri, come ad esempio quello del Sistema di
informativo dei visti. Se tutti i controlli risulteranno
positivi, si potra' passare il confine in pochi secondi.    Il Sistema di entrata-uscita permettera' anche un calcolo
dettagliato e affidabile dei giorni di permanenza della persona
nel Paese, rimpiazzando l'attuale sistema manuale del timbro del
passaporto.
