#titolo Vela: Regata dei Cetacei,con WWF gara cultura e solidarieta' - Nautica e Sport - Mare
  (ANSA) - MILANO, 6 MAR - Si svolgera' dal 30 marzo la decima edizione della Regata dei Cetacei, e presentata questa mattina da Vela Mare Ssd alla sede del WWF di Milano. Andrea Parenti, ideatore dell'evento insieme a Giovanni Soldini e Fabrizio Tellarini, ha voluto sottolineare le caratteristiche di una regata d'altura, nelle acquee del Santuario Pelagos. ''Un'area di protezione internazionale  - ha detto - che si estende dal sud della Francia fino all'Argentario e in cui e' possibile imbattersi in delfini, balene e capodogli". 
''Wwf non poteva che appoggiare una simile esperienza - ha spiegato poi Roberto Furlani, responsabile turismo Wwf Italia -.Â  La Regata dei Cetacei incoraggia un turismo sostenibile, com'e' quello in barca, e contemporaneamente invita alla riscoperta e conservazione di una zona vitale per la sopravvivenza dei nostri mammiferi marini''. 
La regata si svolgera' dal 30 marzo con due rotte di avvicinamento dal Nord e dal Sud. Dal porto di La Spezia, poi, scelto per la prima volta come nuovo punto di partenza, si muoveranno le tre tappe del 5-7 aprile e poi del 24-25 maggio (rotta delle balene, dei delfini alfa e beta e rotta tra le balene). Tra i team che hanno gia' dato la loro adesione anche una new entry: una squadra agonistica  di dieci studenti dell'Universita' Bocconi di Milano. 
Lo scorso anno, con un numero di partecipanti che ha toccato quota 1150 persone e ben 163 imbarcazioni cabinate in gara, e' stato possibile organizzare un concorso grafico, dedicato a tutte le scuole italiane, il cui premio e' una giornata di avvistamento di cetacei in compagnia dei biologi marini del Ce.tu.s.. ''Anche quest'anno saremo lieti di accogliere i ragazzi che vinceranno - ha detto Silvio Nuti, Presidente Ce.tu.s. - anche per trasmettere il messaggio che il nostro mare Mediterraneo e' vivo e va protetto''. In prima linea le scuole di due ospedali di Milano, il Niguarda e il San Carlo, che grazie a questa iniziativa hanno potuto regalare a diversi piccoli pazienti una giornata in mare aperto. ''La vela e il mare possono essere un'ottima medicina - ha commentato Carlo Croce, presidente della Federazione Italiana Vela - e questo e' un modo per aiutare i ragazzi, non solo quelli ricoverati in ospedale, ma anche i tanti studenti che con i loro disegni parteciperanno al concorso, a conoscere meglio le acquee italiane''.(ANSA).  
