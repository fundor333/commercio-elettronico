#titolo Il lato positivo, commedia da Oscar - Spettacolo
Di Francesco Gallo 
 'Il lato positivo' (Silver Linings Playbook),  ( SCHEDA ) nelle sale da giovedì 7 marzo distribuito da Eagle, é una commedia piena di amore, ottimismo e malinconia. Un film davvero bello di David O. Russell, tratto dal bestseller di Matthew Quick, 'Il lato argenteo delle nuvole' (Salani), con Bradley Cooper, Jennifer Lawrence, un redivivo Robert De Niro e Jackie Weaver. Vincitore del premio del pubblico al Toronto Film Festival 2012, Oscar alla Lawrence come miglior attrice protagonista (su otto nomination con cui era in corsa per l'intero cast), il film mette in scena il ragazzone Pat (Bradley Cooper), appena uscito dall'ospedale psichiatrico dopo otto mesi di cure, che ha una sola idea in mente, riconquistare il suo grande amore: la moglie Nikki. Una vera e propria mission, la sua, perché non solo deve confrontarsi con un divieto di avvicinamento alla sua ex, ma anche tornare a vivere con due genitori che hanno le loro belle derive dentro la follia. 
 Soprattutto il padre (De Niro), fissato con la squadra di football locale e sempre pronto a scommettere su tutto (una vera ossessione), mentre la madre (Weaver) assiste con un certo candore alle intemperanze di marito e figlio. Pat, infatti, non sta affatto bene, nonostante Xanax e altri medicinali. Perché la sua ossessione per la moglie invade tutta la sua vita. Così quando incontra Tiffany (Lawrence), giovane e bella vedova di un poliziotto che ha consumato il suo lutto con la dipendenza da sesso e psicofarmaci, neppure la vede. Non capisce quanto questa donna sia davvero innamorata di lui. Pur di non perdere il rissoso Pat, Tiffany gli fa credere di fare da intermediaria con quella moglie che l'uomo non può più avvicinare. In cambio vuole che Pat sia il suo partner in una semi-professionale gara di ballo. Insomma tanto tempo da passare insieme, con risvolti anche nella loro vita sentimentale  
