#titolo Addio Diski, ora si balla lo Scooter - Scopri il Sudafrica
(ANSA) - In principio era la Diski, ballo ufficiale dei tifosi dei Bafana Bafana, la nazionale di calcio sudafricana, per i Mondiali che si inaugurano a Johannesburg l'11 giugno. Ma, come spesso succede, e' gia' passata di moda: ora si balla lo Scooter.    La nuova danza propiziatoria di un agognato quanto improbabile successo della squadra di casa e' sponsorizzata da Masilo Machaka, considerato il capo della tifoseria dei Bafana Bafana. 
   
 Secondo i fautori della nuova danza, i suoi passi sono molto piu' facili da imparare di quelli della Diski, molto piu' divertenti e espressivi, e con una maggior carica di energia.     Machaka ha detto alla stampa locale che lo Scooter e' stato creato in segno di ringraziamento alla Fifa e all'ex presidente e padre della patria Nelson Mandela, per aver portato il Mondiale in Sudafrica.     Il nome del ballo e' anche una sorta di indicazione tattica per la nazionale, che finora non ha brillato nelle prove di avvicinamento alla competizione (ma ieri ha battuto la Thailandia 4-0 in una amichevole per l'inaugurazione ufficiale dello stadio Mbombela a Nelspruit). 
   
 Si chiama Scooter - ha spiegato Machaka - perche' e' cosi' che dovranno giocare i Bafana Bafana: ''Noi vediamo le squadre internazionali come automobili che arrivano nel nostro Paese, e i Bafana Bafana come uno scooter, che si lascia dietro tutte le automobili lungo la strada verso la finale'', ha detto il tifoso numero uno. ''Lo scooter e' velocissimo e sfreccia fra le macchine'', ha aggiunto.     Adesso Machaka e i suoi sostenitori si stanno impegnando per convincere, in poco piu' di tre settimane, i tifosi a lasciare perdere la Diski - il nome del gioco del calcio nel gergo delle township - per lo Scooter. Un compito non facile, visto che la prima danza da almeno due mesi viene insegnata ai fan in Tv, in filmati su YouTube, in corsi estemporanei in piazze e centri commerciali in tutto il Paese durante le pause pranzo, nonche' sul sito ufficiale dell'Ente per il Turismo sudafricano (http://www.southafrica.info/video/diski-dance2.htm).     Machaka e la sua squadra di 30 fra i piu' noti tifosi del Paese sognano di vedere migliaia di persone ballare lo Scooter sulle gradinate degli stadi quando si giocheranno i Mondiali. Ma hanno un problema: nessuno di loro ha i biglietti per le partite.  
