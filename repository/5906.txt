#titolo Salute: ora legale potrebbe aumentare rischio infarto - Stili di vita - Salute e Benessere
     (ANSA) - ROMA, 17 DIC - L'ora legale potrebbe essere un
fattore di rischio cardiovascolare, facendo aumentare gli
infarti nel giorno della sua introduzione. Lo afferma uno studio
di due ospedali del Michigan pubblicato dall'American Journal of
Cardiology.    I ricercatori hanno analizzato i registri di sei anni
consecutivi, tra il 2006 e il 2012, trovando che in media il
giorno dopo l'introduzione dell'ora legale ci sono 23 ricoveri
per infarto, mentre in una domenica normale sono 13. Il fenomeno
e' stato riscontrato solo il giorno successivo al cambio, mentre
nella settimana dopo e quando si torna all'ora solare lo studio
non ha notato variazioni: ''La privazione di sonno risultante
dal cambiamento di orario potrebbe aumentare i livelli degli
ormoni dello stress  - scrivono gli autori - quel tanto che
basta a scatenare un attacco di cuore, specialmente nelle
persone ad alto rischio''. Non e' la prima volta che una ricerca
suggerisce un legame tra ora legale e infarti: nel 2008 una
ricerca svedese aveva trovato un rischio leggermente maggiore
nei primi tre giorni dopo il cambio, e uno leggermente minore
della media al ritorno all'ora solare. (ANSA).
