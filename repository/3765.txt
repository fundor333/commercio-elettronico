#titolo Legambiente, al via 'operazione fiumi 2013' - Natura - Ambiente&Energia
  GENOVA - Al via oggi, a Casarza Ligure (Genova), le iniziative di 'Operazione fiumi 2013' promosse da Legambiente e dal Dipartimento della protezione civile dedicate alla prevenzione del rischio idrogeologico e rivolte in particolar modo alle scuole. 
''La fragilita' del nostro territorio - spiega Santo Grammatico, presidente di Legambiente Liguria  - e' dimostrata dalle frane che avvengono ormai quotidianamente lungo i versanti delle nostre valli. Le popolazioni locali sono esposte a un rischio sempre piu' alto. E' necessario informare i cittadini sui comportamenti da tenere in caso di allerta, partendo dalle scuole ma anche che dagli amministratori locali affinche' abbandonino quella cultura che si e' affermata in decenni di politiche di cementificazione e consumo di suolo nella nostra regione''. 
I 350 studenti che hanno aderito al progetto, verranno accompagnati in un percorso interattivo con l'obiettivo di spiegare perche' si verificano frane e alluvioni e saranno spiegati loro i comportamenti da tenere in caso di emergenza. 
La mostra didattica e' allestita in piazza della Vittoria a Casarza, mentre domani e giovedi' in piazza Manzoni a Genova. L'ultima iniziativa, venerdi, e' rivolta agli studenti dell'istituto Einaudi Casaregis Galilei di Sampierdarena, che saranno accompagnati da un geologo in una visita guidata lungo un corso d'acqua cittadino.  
