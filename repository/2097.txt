#titolo Ricette e modelli letterari per S.Valentino - Spettacolo
di Mauretta Capuano 
 I buoni e cattivi esempi sulla seduzione e l'amore che vengono dagli eroi e dalle eroine della letteratura, da Madame Bovary ad Anna Karenina. I Baci raccontati senza parole in disegni di incontri, abbracci, sfioramenti e saluti. Le ricette per sedurre e le indagini psicologiche sulle contraddizioni amorose. San Valentino e' alle porte e trionfa in libreria. 
 La festa degli innamorati porta anche a rievocare l'ultimo amore di Franz Kafka nella struggente storia raccontata dal tedesco Michael Kumpfmuller in 'La meraviglia della vita' (Neri Pozza) dove ripercorre, dall'innamoramento alla morte dello scrittore, il forte legame fra Franz e l'ebrea polacca Dora. L'odio che nasconde l'amore e' il protagonista di un intrigante apparente gioco fra due colleghi di lavoro - lei in carriera, lui ricco e ambito scapolo - in 'Ti prego lasciati odiare' (Newton Compton) di Anna Premoli, arrivato in libreria dopo essere diventato un caso letterario in e-book.     Per ''sopravvivere all'amore dei tempi d'oggi grazie ai consigli dei piu' grandi romanzieri di ieri'' arriva la singolare guida 'L'amore? E' un grande classico' (Rizzoli Bur) di Jack Murnighan e Maura Kelly, esperti di rapporti di coppia e sessualita', con ''qualche trucco da chi ci e' passato prima di te''. 
 Jane Eyre, con la sua aria da maestrina, non si sara' persa tutto il divertimento? E come e' brava la signora Ramsay di 'Gita al faro' di Virginia Woolf che ''riesce a gestire un marito capace di essere tanto intelligente e al contempo tanto cretino''. Il lato oscuro del matrimonio sul quale non si vorrebbe indagare viene invece esplorato dalla sceneggiatrice americana Gillian Flynn nel thriller 'L'amore bugiardo' (Rizzoli)in cui la storia viene raccontata dalle voci alternate dei protagonisti, Amy e Nick. A ricordarci che in ogni caso l'amore e' piu' bello che difficile, e non dovremmo dimenticarlo mai, sono i versi di Jurg Schubiger e le immagini di Wolf Erlbruch, considerato uno dei piu' importanti illustratori europei, in 'Due che si amano'(edizioni e/o) dove c'e' il prima e il dopo, il vedersi, lo star bene e il lasciarsi. Amare diventa una rivoluzione senza bisogno di parole in 'Baci' (Orecchio Acerbo) della belga Goele Dewanckel. 
 E' presentato come il romanzo che ''risolve l'equazione dell'amore' il 'Quantic Love' (Feltrinelli Kids) di Sonia Fernandez-Vidal,  considerata una delle massime autrici di divulgazione scientifica in Spagna. Non a caso la storia d'amore e formazione raccontata dalla scrittrice spagnola e' ambientato al Cern di Ginevra. Per chi crede nella cucina come arma di seduzione ci sono le '99 sfumature di zenzero' (Gribaudo) di Carla Barbato, organizzatrice di eventi di moda ed esperta di pubbliche relazioni, che propone un piccolo ricettario con 99 piatti da combinare per realizzare infiniti menu, dall'astice alla zuppa di acciughe. 
 Dolce e romantica e' la storia di Alix, ragazzina benestante e un po' viziata che negli anni '40 viene spedita dal padre a passare l'estate in Provenza, raccontata in 'Come vento tra i capelli' (Piemme) di Lorenza Bernardi, l'autrice di 'Vorrei che fossi tu'. Suggerimenti spiritosi per mettere un po' di pepe nella vita sessuale delle ex ragazze e' 'Il sesso per tardone' (Dalai editore) di Luana Valle, insegnante nella scuola secondaria di primo grado, con illustrazioni di Luigi Berio.    Infine, per tutti gli innamorati di Cesare Pavese ecco un San Valentino sui luoghi pavesiani con una serie di visite organizzate appositamente dalla Fondazione Pavese, sabato 16 e domenica 17 febbraio, accompagnati da una guida specializzata che partira' dalla sede della Fondazione a Santo Stefano Belbo, in provincia di Cuneo.  
