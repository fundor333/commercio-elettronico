#titolo Italia 150: 90 anni dopo, riparte treno del Milite Ignoto - Italia 150
Dopo 90 anni, riparte il treno che nel 1921 portò da Aquileia a Roma la salma del  Milite Ignoto ,  poi custodita all' Altare della Patria . 'Il viaggio dell'Eroe è il nome dell'iniziativa - che  rientra nell'ambito delle celebrazioni per i 150 anni dell'Unità d'Italia - presentata alla  stazione Termini dal ministro della Difesa,  Ignazio La Russa , dall'amministratore delegato di Fs,   Mauro Moretti  e dal sindaco di Roma  Gianni Alemanno.  Lo speciale convoglio partirà domani da  Aquileia e, dopo tappe in 15 città, raggiungerà il 2 novembre la Capitale,dove sarà accolto dal  presidente della Repubblica  Giorgio  Napolitano , sulle note de 'Il Piave mormoro''. Dal 3 al 6  novembre il treno sarà aperto alle visite per i romani ed i turisti al binario 29 della stazione  Termini. E' composto da tre vetture-mostra, una carrozza-cinema dove verranno proiettate immagini  storiche ed un carro speciale messo a disposizione dalle Fs per esporre testimonianze del tempo. 
 La necessità di scegliere un caduto ignoto che potesse onorarli tutti nacque dall'idea del  colonnello Giulio Douhet, nell'agosto del 1920. L'anno dopo venne approvato un apposito disegno  di legge in cui si indicava il Vittoriano come sede per accogliere la salma. Se ne scelse una tra  11 senza nome provenienti da differenti campi di battaglia ed esposte alla basilica di Aquileia.  Ci fu quindi il trasferimento, con una grande partecipazione di folla lungo le tappe toccate dal  treno. "Sono orgoglioso - ha detto La Russa - di questa iniziativa che mira non solo a dare un  abbraccio collettivo al Milite Ignoto, ma anche a far conoscere la sua storia dopo anni di oblio. 
 Ieri come oggi le forze armate continuano a rappresentare l'Unità nazionale e sono certo che  saranno molti gli italiani che vorranno onorare i caduti di tutte le guerre". "Noi - ha spiegato  da parte sua Moretti - ci stiamo impegnando con il comitato per i 150 anni dell'Unità d'Italia e  lo riteniamo non un dovere, ma una cosa utile per ricordare coloro che sono stati artefici  dell'unità del Paese. Come Ferrovie - ha sottolineato - abbiamo contribuito spesso all'unità  nelle sue tappe fondamentali e ripetere quel viaggio oggi è sicuramente importante". "E' - ha  osservato Alemanno - un'operazione di memoria: di solito celebriamo i grandi eroi famosi, ma non  possiamo dimenticarci di tante persone sconosciute senza le quali non potremmo dirci italiani".  
