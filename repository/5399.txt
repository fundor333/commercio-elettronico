#titolo Maro': Marina, caso che pone ipoteca su tutela militari  - Uomini e Mare - Mare
  Â (ANSA) - ROMA, 25 GEN - Sono state 125 le missioni di scorta ai mercantili italiani compiute dai fucilieri del reggimento San Marco, durante le quali sono stati sventati ''numerosi tentativi di sequestro''. E' quanto si legge nel rapporto 2012 della Marina militare, che traccia un bilancio dell'attivita' svolta nell'anno, durante il quale la flotta ha navigato per circa 65.000 ore complessive.  
 Nel rapporto si cita anche il caso di Massimiliano Latorre e Salvatore Girone, i due fucilieri imbarcati a protezione del mercantile Enrica Lexie: ''un caso giuridico complesso - si legge - che pone una pesante ipoteca sul ruolo e la tutela dei nostri militari in missione all'estero''.  
 Le navi della Marina sono state impegnate nelle acque del Corno d'Africa e dell'Oceano Indiano, dove la Nato e l'Unione europea conducono le operazioni Ocean Shield ed Atalanta, ''a tutela di un flusso del traffico mercantile marittimo che e' vitale per la salute dell'economia dell'intero pianeta''. Proprio in questo contesto, ''cosi' cruciale e delicato - si legge nel rapporto - il comando del gruppo europeo e' stato affidato ad un ammiraglio italiano, mentre nel mese di dicembre un altro nostro ammiraglio ha assunto quello della Nato e lo manterra' per tutto il primo semestre 2013''. La Marina ha inoltre avviato l'impiego dei ''Nuclei militari di protezione'', delle squadre composte da fucilieri della Forza da Sbarco che, su richiesta della Confederazione italiana degli armatori, sono state imbarcate sulle navi mercantili e per difenderle durante il transito nelle acque considerate a rischio di attacchi di pirati, ''svolgendo un'efficace funzione di deterrenza e fornendo un prezioso contributo alla sicurezza del nostro commercio''. Nel 2012 sono stati 15 i 'Nuclei militari di protezione' del Reggimento San Marco addestrati a compiti anti-pirateria e almeno 10 di questi team hanno assicurato una presenza continuativa nelle aree infestate da pirati, soddisfacendo piu' dell'80% delle richieste di scorta avanzate dagli armatori italiani. (ANSA).  
