#titolo Remise en forme di coppia - Benessere - In Viaggio
  Ogni scusa e' buona per staccare la spina all'insegna del relax termale, se poi  la "remise en forme" prevede trattamenti che piacciano non solo a 'lei' ma anche al sesso maschile e' ancora meglio. 
 Dedicarsi alla cura di sé, magari  approfittando di iniziative romantiche e offerte 'per due' da cogliere al volo. Una tendenza intercettata da diversi  siti termali italiani  che propongono per il weekend o una settimana intera   ingressi ad hoc e trattamenti di coppia .  
   
 Offerta variegata  dai tanti siti termali dell' Emilia Romagna , con trattamenti alla polvere di rosa o alla gelatina di champagne, oppure con cioccolata e fragole servizi a bordo delle piscine termali. Salsomaggiore ad esempio propone massaggi "cromatici" di coppia, mentre Tabiano offre sedute relax nella vasca "dei suoni sommersi". Oppure alle terme di Riolo dove fra cene a lume di candela, aperitivi di San Valentino e ingressi  pomeridiani e serali è stato installato anche il "misuratore di benessere". 
 Ai piedi delle Dolomiti di Brenta, le terme della  Val Rendena  - in provincia di Trento - si preparano ad ospitare nel "Borgo della salute" coloro che hanno voglia di sperimentare le cure termali in abbinamento a brindisi romantici e al chiaro di luna. Magari dopo una sessione di sci a Madonna di Campiglio o a Pinzolo. Sauna, bagno turco, idromassaggi, cascate di ghiaccio e docce tropicali sono gli elementi dei percorsi relax, ai quali si aggiungono massaggi in cabina doppia, calici di prosecco e peeling al miele. Spazio anche ai single: con pacchetti ad hoc per trattamenti singoli. 
Le terme di  Saturnia , nel cuore della Maremma toscana (Grosseto), propongono non solo ingressi dedicati alle coppie ma anche l'incontro con un  wedding planner  di professione, Angelo Garini, per progettare o immaginare le proprie nozze. Cene a lume di candela e colazione in camera per chi sceglie di soggiornare nel resort. 
Tradizione termale che si sposa col romanticismo anche ad  Abano e Montegrotto , nei Colli Euganei veneti, magari da abbinare a una gita in gondola a Venezia oppure a un'incursione a Verona sotto il balcone di Giulietta e Romeo. Benessere sul lago di Garda, alle terme di  Sirmione  in Lombardia, con aperture fino a mezzanotte e trattamenti di coppia con fragole e bollicine. In  Valle d'Aosta  i siti di St. Vincent e  Pré-Saint-Didier hanno in serbo per gli innamorati luci soffuse alle piscine, speciali trattamenti per due.  
