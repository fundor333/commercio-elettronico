#titolo Gli eventi climatici sincronizzano nascite e morti nell'Artico - Terra e Poli - Scienza&Tecnica
  Nascite e morti delle specie che trascorrono l'inverno nell'Artico vengono  sincronizzate dagli eventi climatici estremi. Lo dimostra per la prima volta  una ricerca pubblicata sulla rivista Science e coordinata da Brage Hansen, dell'Università  Norvegese di Scienza e Tecnologia di Trondheim.  
Il fenomeno osservato potrebbe  essere un primo campanello di allarme dei cambiamenti radicali che il clima può  causare in un ecosistema e che potrebbero avvenire su scale maggiori in futuro  a causa dell'intensificarsi degli eventi climatici estremi previsti. 
"Sappiamo da  tempo che il clima è in grado di sincronizzare le popolazioni della stessa  specie, ma è la prima volta che il fenomeno viene dimostrato in specie diverse",  osserva Hansen.  
Per decenni i ricercatori hanno monitorato le quattro specie  animali che trascorrono l'inverno nell'Artico, in particolare nell'arcipelago norvegese  delle Svalbard: renne, pernici bianche, arvicole e volpi artiche. 
L'ecosistema relativamente semplice delle Svalbard, che manca di predatori  specializzati e dove si verificano grandi fluttuazioni meteorologiche nel  corso di un anno, è un buon modello per osservare gli  effetti dei cambiamenti climatici su un ecosistema. I dati così raccolti hanno dimostrato che  un evento meteorologico estremo come la pioggia che cade sulla neve, gelando la tundra e  facendo diminuire la disponibilità di cibo, provoca sia in inverno che in primavera  un crollo demografico simultaneo di renne, pernici bianche e arvicole. 
Per la volpe artica, la cui principale fonte di cibo invernale è  costituita dalle carcasse di renna, il calo demografico è rimandato all'anno successivo. Le carcasse di renne non saranno infatti disponibili  con la stessa abbondanza durante l'inverno seguente all'evento climatico  estremo, a causa della riduzione della popolazione, con il risultato che il  tasso di riproduzione delle volpi e il numero di questi animali si riducono con un anno di ritardo  rispetto alle altre specie. 
"Studi precedenti - rileva Hansen - hanno  dimostrato anche che la persistenza del ghiaccio sulla tundra può causare  danni alla vegetazione e ridurre la sopravvivenza dei microrganismi presenti  nel suolo". Per l'esperto ''è ancora più importante che gli effetti degli  eventi climatici estremi sulle comunità di vertebrati hanno il potenziale di  influenzare altre specie, con conseguenze a cascata su tutta la catena  alimentare".  
Questo vuol dire, prosegue Hansen, che le morie tra i residenti  erbivori condiziona anche l'abbondanza di predatori, i quali a loro volta  potrebbero influire sul numero di prede migratorie che risiedono nella zona in  estate, come uccelli marini e oche facciabianca, con uno sconvolgimento  dell'intero ecosistema.  
