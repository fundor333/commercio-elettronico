#titolo Roberto Benigni - Protagonisti
ROMA - Oltre 12,6 milioni di telespettatori (12 milioni 619 mila) hanno seguito ieri sera su Rai1 'La piu' bella del mondo', la serata evento di Roberto Benigni che si è giocata tra la satira su Berlusconi e l'esegesi della Costituzione. Lo show ha raccolto in media il 43,94% di share. 
 BENIGNI: 'SILVIO E' TORNATO, SIGNORE PIETA''  - ''S'e' ripresentato, Signore pieta'. E' la sesta volta, la settima ha detto che si riposa, anche lui'': riparte dal suo bersaglio preferito, Silvio Berlusconi, Roberto Benigni aprendo stasera 'La piu' bella del mondo', la serata evento di Rai1 dedicata alla Costituzione. In platea anche i vertici Rai, il dg Gubitosi e la presidente Tarantola. 
 "Volevo parlare di cose belle, ma questo dicembre ci sono state due notizie, bruttissime, catastrofiche", ironizza Benigni. "Una la sapete tutti, il 21 dicembre c'é la fine del mondo, ma non è la più brutta. Un'altra, terrificante, ci ha veramente spappolati tutti: con questa crisi, con tanti italiani che desiderano andare in pensione e non ci possono andare, c'é uno che ci potrebbe andare quando vuole e non c'é verso di mandarcelo. E s'é ripresentato". Il premio Oscar paragona il ritorno di Berlusconi "a quei sequel dei film dell'orrore: Lo Squalo 6, La mummia, Godzilla contro Bersani... Non si si sa più che fare. Qualcuno può dire che ce l'ho con lui, ma è lui che ce l'ha con noi". 
 "Devo ringraziare tutti gli italiani e i vertici della Rai per la possibilità di realizzare una serata bella su un argomento che più bello non si può": comincia così la catena di ringraziamenti di Roberto Benigni che lo porta via via a dire grazie al presidente Napolitano, al papa, a Dio e infine a Berlusconi. "I vertici della Rai mi hanno detto: non devi ringraziare noi, ma una persona più importante di noi, il presidente della Repubblica Napolitano, che saluto con affetto, che mi ha ricevuto con grande cordialità e affetto". Ma il Capo dello Stato, spiega, "mi ha detto che invece dovevo ringraziare un'altra persona più importante, il Papa". E il Pontefice, a sua volta lo ha indirizzato "a nostro Signore: mi ha detto, lo puoi ringraziare, con la mia benedizione. Io allora ho ringraziato il Signore, ma ho sentito una voce che diceva: non devi ringraziare me... Silvio, grazie". 
 "Bersani ha detto: quando Silvio si presenta rende il mio lavoro più facile... Sapesse il mio!", insiste Benigni, che scherza sull'ipotesi che Berlusconi sia tornato in campo perché gli "vuole bene". E ancora: "Non si sa cosa abbia in testa, a parte quella cosa là, politicamente dico: quel povero Alfano l'ha mandato al manicomio con la storia delle primarie... Ora ha detto che vuole fare l'alleanza con Maroni: ma Maroni, dopo l'incontro, si è detto disorientato. Per disorientare Maroni che è abituato a parlare con Bossi ce ne vole..." Berlusconi, continua il premio Oscar, "ha detto che se Monti si candida fa un passo indietro: e allora Mario, facci questo favore, qui a Cinecittà possiamo anche trovarti delle comparse, dì che ti candidi, così magari si ferma. Poi magari dopo due giorni smentisci, come fa lui". 
 "Ieri l'avete visto su Canale 5? - domanda Benigni  - Andava in onda una sua vecchia intervista del '94, di un'ora e mezza. Prima di lui c'erano una famosa pornostar e lo zio di Avetrana: ho pensato, 'sta cercando di mettere insieme i moderati'". Berlusconi, sottolinea Benigni, "ha parlato di comunisti, lotta alla magistratura. E ho pensato, 'guarda nel '94 la gente come ci cascava, se lo facesse adesso...' Tutti i grandi artisti quando invecchiano tirano fuori i vecchi successi, i comunisti e la lotta alla magistratura sono per lui come Satisfaction per i Rolling Stones". E ancora: "Berlusconi ha un sogno nella testa: vorrebbe fare il presidente della Repubblica...", dice Benigni asciugandosi il sudore. "Sarebbe l'unica maniera di vedere la sua immagine dappertutto, di vederlo in una caserma dei carabinieri".  
