#titolo Nautica: successo di pubblico e visitatori al Big Blu - Nautica e Sport - Mare
  Chiude con segnali finalmente positivi la settima edizione del  Big Blu - Salone della Nautica di Roma  con 93.200 visitatori, 530 imbarcazioni in mostra, 512 espositori nei 7 padiglioni dedicati e soddisfazione da parte delle imprese e degli operatori, molti dei quali hanno gia' rinnovato il loro interesse per la prossima edizione. 
''Quest'anno Big Blu e' stato un primo segnale in controtendenza rispetto a un settore ormai da tempo in forte crisi - ha detto Mauro Mannocchi, presidente di Fiera Roma - con la nuova formula dei 5 giorni che ha funzionato, cosi' come l'intenzione di rivolgersi, oltre ad un'utenza specializzata, anche al grande pubblico con l'apertura gratuita il primo giorno del Salone''. Secondo Mannocchi, un ruolo importante lo ha avuto anche Unioncamere Lazio che ''ha creduto in Big Blu supportando con diverse iniziative tutte le imprese che hanno voluto partecipare alla manifestazione per promuovere i loro prodotti e servizi. Molto resta ancora da fare - ha concluso Mannocchi -, il nuovo governo dovra' prendere il timone di questo settore e correggere leggi che non si sono rilevate efficaci per un corretto sviluppo e potenziamento del comparto''. 
Tra i focus di quest'anno: Pelagos Sea Heritage Exhibition, l'isola culturale di Big Blu, organizzata da Mar - Associazione per le Attivita' e le Ricerche Marine, World Fishing, la fiera-evento della pesca sportiva, Outdoors Experience, la rassegna dedicata al Plein Air e SubInItaly, una delle grandi novita' 2013, il primo salone della subacquea all inclusive, un evento interamente dedicato alle attivita' subacquee. E infine la Big Blu Fun Zone, uno spazio completamente dedicato alle attivita' sportive e all'interattivita' in ambiente acquatico e marino e YBob, acronimo di Your Business On the Beach, una manifestazione dedicata al settore turistico balneare.     (ANSA).  
