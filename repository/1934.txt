#titolo Siria: Ong, combattimenti a Homs esercito-ribelli per riconquista citta' - Mondo
BEIRUT - Pesanti combattimenti tra esercito e ribelli sono in corso nel quartiere di Baba Amr, nella città siriana di Homs, un anno dopo la riconquista dell'ex roccaforte degli insorti da parte dell'esercito. Lo riferisce l'Osservatorio siriano dei diritti dell'uomo (Osdh). "All'alba, i ribelli hanno lanciato un attacco a sorpresa contro Baba Amr, sono entrati in città e nel quartiere", ha detto Rami Abdel Rahman, presidente dell'OSDH, a contatto con gli attivisti sul terreno. 
 Il quartiere, che simboleggiava la rivolta, era stato bombardato senza sosta per più di un mese nel 2012 prima di essere riconquistato il 1mo marzo dello stesso anno dalle truppe del presidente siriano Bashar al-Assad. Proprio per sottolineare l'importanza della riconquista dell'ex roccaforte dei ribelli, Assad stesso si era recato nel quartiere di Homs, il 27 marzo 2012, per annunciare un ritorno alla normalità nella zona. I bombardamenti provocarono centinaia di morti a Baba Amr, secondo le Ong, mentre decine di corpi furono poi ritrovati in diversi quartieri, compresi quelli dei profughi provenienti da Baba Amr. Tra le vittime, anche due giornalisti stranieri, l'americana Marie Colvin (del Sunday Times) e il fotografo francese Remi Ochlik.  
