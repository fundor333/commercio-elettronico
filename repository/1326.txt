#titolo Pneumatici, 1.700 euro di risparmio con ricostruiti - Componentistica - Motori
     (ANSA) - ROMA, 27 FEB -  Millesettecento euro all'anno: e'
questo il risparmio che si puo' ottenere in un anno nelle spese
di gestione di un autocarro se si utilizzano pneumatici
ricostruiti omologati. 
    Oltre al risparmio - si sottolinea - l'utilizzo dei
ricostruiti e' sicuramente consigliabile anche perche'
l'affidabilita' di questi prodotti e' assicurata dal fatto che
dal 2006 e' obbligatoria l'omologazione europea. La procedura,
informa Airp (Associazione Italiana Ricostruttori Pneumatici),
riguarda lo stabilimento del ricostruttore e l'omologazione
viene rilasciata dall'autorita' preposta a seguito di verifiche
del processo di fabbricazione, dopo avere testato con esito
positivo campioni della produzione. La validita'
dell'omologazione e'  legata al sito di produzione e non e'
trasferibile acquistando o vendendo un impianto. Anche i marchi
sono legati all'impianto. Nella richiesta di omologazione  il
ricostruttore deve infatti dichiarare tutti i marchi dei
pneumatici che l'impianto produrra'.     A tutela del consumatore, il marchio di omologazione va
riportato sul pneumatico ricostruito, insieme ad altre marcature
che devono essere presenti su entrambi i fianchi o sul fianco
esterno. Naturalmente deve essere indicato anche il nome
commerciale del ricostruttore e deve essere evidente che il
pneumatico e' ricostruito. Per quest'ultimo fine deve essere
presente la marcatura ''retread''.     Sul pneumatico deve essere apposta anche la data di
fabbricazione, secondo un codice di quattro cifre, dove le prime
due indicano il numero della settimana e le ultime due l'anno di
ricostruzione.
