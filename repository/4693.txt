#titolo A Lerici con Mursia 3 giorni dedicati alla cultura del mare - Libri - Mare
     (ANSA) - LA SPEZIA, 9 SET - La casa editrice  Mursia , affiancata dal Comune di Lerici e dalla Società Marittima lericina di Mutuo Soccorso, ha presentato a Lerici la seconda edizione della tre giorni 'Lerici legge il mare': incontri letterari, presentazioni di libri su barche d'epoca, convegni a tema. 
    "L'evento 2010 si terrà dal 17 al 19 settembre. Si intitola 'Capitani coraggiosi': intendendo tutte le persone che dal mare hanno imparato i valori importanti della vita. Nel programma di quest'anno si alterneranno temi storici, in omaggio ai 150 anni della Spedizione dei Mille e alle celebrazioni dell'Unità d'Italia, racconti di regatanti e sportivi che hanno sfidato gli oceani, storie di impegno sociale attraverso la navigazione,  e racconti di antiche tradizioni marinare. 
    E' una rassegna interamente dedicata alla letteratura e alla cultura del mare: propone incontri con gli scrittori di storie di mare, convegni, mostre fotografiche, spettacoli, film, animazioni per bambini. Tre giorni per scoprire lo spirito del mare. Fra le proposte, una maratona di lettura a più voci, venerdì notte, del  celeberrimo romanzo di Rudyard Kipling, 'Capitani coraggiosi', omaggio a tutti gli uomini di mare che nel corso dei secoli hanno testimoniato con le loro imprese il coraggio, la determinazione, la solidarietà, il rispetto degli altri, dell'ambiente marino e dei valori della marineria. 
    I capitani e i naviganti del Risorgimento italiano, i velisti e gli sportivi che hanno segnato con le loro imprese le storia della navigazione negli ultimi decenni, i solitari degli oceani, i comandanti dei grandi transatlantici, le donne che hanno aperto l'era della vela al femminile: l'edizione 2010 fa rotta su un mare di valori, di passioni positive.   Si potranno visitare due splendide barche d'epoca: la goletta 'Oloferne' e il leudo 'Zigoela'. 
   
 Il tir biblioteca di Mursia, 'Passpartù', proporrà in piazza Garibaldi le anteprime letterarie. Fra gli ospiti, Sir Robin Knox Johnston , vincitore della Golden Globe, la prima regata in solitario senza scalo intorno al mondo, nel'68, Mauro Pandimiglio, tra i fondatori dell'Unione Vela Solidale, la velista Alessandra Sensini, Lucia Pozzo, una dei primi comandanti di barche in Italia, il navigatore Alex Bellini, Ferdinando Acerbi che, paralizzato dopo un¿immersione, non ha perso la voglia di andare in mare, Davide Gnola, direttore del Museo marinaro di Cesenatico, Annita Garibaldi, pronipote del generale. 
   
 Abbinati ai momenti letterari, ci saranno mostre fotografiche, (a Tellaro gli scatti d'epoca sui transatlantici, dalla raccolta di Giuseppe Milano), dimostrazioni di arte marinaresca, e domenica 19 settembre alle ore 10, 'Capitani oltraggiosi': convegno sullo stato dei mari italiani. Navi dei veleni, disastri ambientati, intrecci tra illegalità e mondo marittimo. Fra gli ospiti Riccardo Bocca, autore de Le navi della vergogna. (ANSA)  
