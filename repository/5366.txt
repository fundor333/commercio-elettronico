#titolo Marea nera:  BP si aggiudica sconto 3,4 mld dollari - Ambiente e Pesca - Mare
  (ANSA) - NEW YORK, 20 FEB - Bp spunta un potenziale 'sconto', fino a 3,4 miliardi di dollari, sulla multa che potrebbe esserle comminata negli Stati Uniti nell'ambito del Clean Water Act. L'accordo raggiunto con le autorità americane - riporta l'agenzia Bloomberg - prevede che non vengano inclusi nel conteggio dei danni da pagare i barili di petrolio recuperati da Bp, che ritiene di aver impedito a 810.000 barili di greggio di raggiungere il mare in seguito all'esplosione sulla Deepwater Horizon. Il Dipartimento di Giustizia ha finora ritenuto che 4,9 milioni di barili di greggio siano fuoriusciti nel Golfo del Messico e che, quindi, calcolando una multa di 4.300 dollari al barile, Bp rischiava fino a 21 miliardi di dollari di multa. Una cifra ritenuta eccessiva da Bp che, grazie all'intesa raggiunta, si aggiudica così uno sconto potenziale fino a 3,4 miliardi di dollari.(ANSA).  
