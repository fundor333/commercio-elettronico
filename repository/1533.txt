#titolo I ghiacci dell'Artico si assottigliano - Terra e Poli - Scienza&Tecnica
  I ghiacci dell'Artico diventano più sottili, tanto che dal 2003 al 2012 il loro spessore si è ridotto complessivamente del 36% in autunno e del 9% in inverno. Dopo anni di ipotesi, queste sono le prime misure che confermano il fenomeno. Finora infatti gli unici dati esistenti erano stati quelli sull'estensione dei ghiacci. 
Le prime misure sullo spessore dei ghiacci artici arrivano dalla combinazione dei dati inviati dal satellite dell'Agenzia Spaziale Europea (Esa) CryoSat 2, lanciato l'8 aprile 2010, con quelli raccolti a terra e quelli rilevati dal satellite della Nasa IceSat. Il risultato dell'analisi, pubblicato online dalla rivista Geophysical Research Letters e dall'Esa, si deve allo studio internazionale coordinato da Seimour Laxon, dell' University College of London (Ucl). Alla ricerca hanno partecipato Esa, Jet Propulsion Laboratory (Jpl) della Nasa, le università di Washington, del Maryland e di York, la Morgan State University, l'istituto Alfred Wegener per la ricerca polare, l'istituto oceanografico Woods Hole. 
''Finora si è parlato della ridotta estensione dei ghiacci nell'Artico, ma si avevano pochissime informazioni sullo spessore del ghiaccio marino'', osserva il responsabile della missione CryoSat 2, Tommaso Parrinello. Lo spessore dei ghiacci può variare dai 5 metri dei ghiacci perenni ai 50 centimetri che ad ogni estate si sciolgono per riformarsi nell'inverno successivo. ''Adesso - aggiunge - sappiamo che anche il ghiaccio perenne si sta assottigliando''. 
I ricercatori hanno calcolato che dal 2008 lo spessore dei ghiacci si è ridotto di 4.300 chilometri cubi in autunno e circa 1.500 in inverno. I dati mostrano inoltre che il ghiaccio marino è ormai scomparso da una regione della Groenlandia settentrionale, dall'arcipelago canadese e dal Nord-Est delle isole Svalbard, ha rilevato Katharine Giles, succeduta nel coordinamento della ricerca a Laxon, recentemente scomparso. 
Grazie al suo altimetro radar che invia impulsi attraverso lo strato di ghiaccio, CryoSat ha potuto calcolare lo spessore del ghiaccio al di sopra dell'acqua. I ricercatori sono consapevoli che due anni di dati raccolti dal satellite europeo non sono sufficienti per fare previsioni a lungo termine, ma sono abbastanza per dire che il volume registrato nell'inverno 2012, ridotto rispetto a quello dell'anno precedente, posa aver contribuito al record minimo nell'estensione dei ghiacci registrato nell'autunno 2012. 
C'è ancora molto lavoro da fare per arrivare ad elaborare dei modelli piu' raffinati sul destino dei ghiacci artici: per fare questo è necessario mettere i dati di Cryosat in relazione con i modelli esistenti, per renderli sempre piu' precisi e sapere quando l'artico sarà libero dai ghiacci. Al momento secondo l'ipotesi più diffusa, ma non confermata, i ghiacci dell'Artico potrebbero sparire gia' all'inizio prossimo decennio.  
