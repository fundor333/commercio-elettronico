#titolo >>>ANSA/ Carne cavallo: Nas alla Nestle' dopo ritiro tortellini - Alimentazione - Salute e Benessere
     (ANSA) - ROMA, 19 FEB - Dopo aver attraversato l'Europa,
l'horse meat scandal, esploso in Irlanda, ha raggiunto l'Italia. Scattati oggi i controlli dei Nas, Nuclei Antisofisticazioni e
Sanita' dei Carabinieri, nella sede di Milano della Nestle' e
presso lo stabilimento di Moretta (Cuneo) per accertare la
tracciabilita', le procedure di autocontrollo e il rispetto
degli obblighi relativi al ritiro dei prodotti a marchio Buitoni
'Ravioli di brasato' e 'Tortellini di carne', commercializzati
dalla multinazionale con sede in Svizzera che ieri notte aveva
annunciato il ritiro dagli scaffali italiani e spagnoli dei
prodotti su cui erano state rinvenute tracce di Dna di carne di
cavallo pari all'1%.    Si tratta di ''una cosa molto, molto sgradevole'', ha
commentato il ministro delle Politiche agricole Mario Catania
sottolineando come ''noi abbiamo un ottimo sistema di controllo,
non a caso nel corso degli anni queste cose si scatenano quasi
sempre per eventi che succedono quasi sempre fuori
dall'Italia''. E il ministero della Salute, ha predisposto
''ancora piu' controlli rispetto al Piano Ue''.    Nestle' ha anche ritirato dal commercio in Francia e
Portogallo un lotto di lasagne ''alla salsa bolognese'', a
marchio Davigel, destinate al mercato della ristorazione. Il
colosso ha assicurato che ''non ci sono problemi di sicurezza
alimentare'', e ha annunciato: ''stiamo rafforzando i controlli
di qualita' con nuovi test. Ci scusiamo con i consumatori e
assicuriamo che le azioni prese si tradurranno in piu' alti
standard e in una rafforzata tracciabilita''' ha detto Nestle'.    Nel frattempo, a livello comunitario, e' arrivato oggi il via
libera formale della Commissione Ue al piano di controlli sulla
carne di manzo e cavallo in Europa. I test cominceranno
immediatamente e dureranno per un mese, prorogabili di altri
due, e saranno cofinanziati al 75% dall'Ue. Se i due tipi di
test programmati dovessero risultare positivi, gli stati membri
sono tenuti ad allertare immediatamente il sistema Ue per la
sicurezza alimentare, il Rasff, in modo informare gli altri
paesi. I 27 dovranno inoltre presentare un primo rapporto a
Bruxelles il prossimo 15 aprile.    La questione, ha precisato Assomacellai Fiesa, ''non riguarda
la salubrita' o la sicurezza alimentare dei prodotti e tanto
meno di quelli equini, ma la violazione delle norme di
etichettatura, prefigurando la frode in commercio operata da
grandi marchi dell'industria alimentare'', la Findus, secondo i
primi accertamenti internazionali, l'azienda agroalimentare
Spanghero in Francia, e ora un colosso come Nestle'.    Controlli severi e tracciabilita' vengono chiesti da
Legambiente e dalle organizzazioni agricole Cia e Coldiretti. Slow Food pretende ''verita' sul cibo che mangiamo''. ''La
mancanza di regole alimenta le mafie'' denunciano i consumatori
di Adiconsum, mentre Codacons si interroga sul ruolo dell'Efsa. In controtendenza Confagricoltura che chiede di ''non creare
mostri mediatici'' e Copagri che lamenta danni di immagine. I
piu' perplessi, rispetto a tango clamore, sono gli onnivori
cinesi: '''gli europei - si legge su Weibo (il Twitter cinese) -
non sanno fare business: metteteci una etichetta di carne di
cavallo organica e vendeteli alla Cina. Ricchi cinesi sono
disposti a pagare molto per averli''.(ANSA).
