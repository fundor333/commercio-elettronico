#titolo COOPERAZIONE: ILLUSTRATO A TERMOLI PROGETTO ADRIGOV - Cooperazione Internazionale
     (ANSA) - TERMOLI (CAMPOBASSO), 14 GEN - Una governance
inter-istituzionale capace di dar vita e sostenere iniziative di
sviluppo e cooperazione transfrontaliera nel bacino Adriatico:
e' questo l'obiettivo del progetto AdriGov, finanziato
nell'ambito del Programma di cooperazione transfrontaliera ''IPA
Adriatico'' del quale la Regione Molise e' partner, al centro di
una tavola rotonda svoltasi nel pomeriggio a Termoli dal tema
''Le nuove strategie europee per la Macroregione Adriatico e
Ionica''.    Adrigov e' un progetto europeo che vede impegnati 13 partner
istituzionali costituiti da Regioni italiane e enti locali
appartenenti ai Paesi transfrontalieri. Ha come obiettivo di
mettere a frutto tutte le buone pratiche di governance in un
arco temporale di due anni, a partire dal primo ottobre scorso. Cio' al fine di spronare e sostenere iniziative di cooperazione
transfrontaliere nel campo della cultura, del commercio,
dell'industria, del turismo e della pesca oltre che della
sicurezza e della protezione e salvaguardia dell'ambiente.    ''Da questo incontro - ha dichiarato il presidente
dell'Euroregione Adriatica, Michele Iorio - e soprattutto da
questo progetto, che abbiamo voluto tenere non a caso in quella
che fu la citta' che apri' il lungo percorso che porto' prima
alla costituzione dell'Euroregione, poi al suo attivismo nei
confronti dei Governi di appartenenza dei componenti e, quindi,
dell'Unione europea, sono sicuro scaturiranno input importanti
per la messa a punto di una strategia per la Macroregione
Adriatica che crei sviluppo sostenibile per l'intera area e in
generale per tutto il Mediterraneo''.    Domani e' in programma l'Assemblea generale dell'Euroregione
adriatica. La seduta e' stata convocata all'indomani della
decisione del Consiglio europeo di dare mandato alla Commissione
di elaborare una strategia per la creazione di una Macroregione
Adriatico-Ionica. (ANSA).
