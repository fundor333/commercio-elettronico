#titolo Sindaco Oliena denuncia Abbanoa contro razionamento acqua - Acqua: Dalle Regioni - Ambiente&Energia
 
            
            NUORO - Il sindaco di Oliena, Salvatore Serra, ha denunciato
Abbanoa per ''interruzione del servizio di immissione in rete
dell'acqua potabile prelevata dalla fonte naturale di 'Su
Gologone' e per appurare se la societa' stessa ha commesso altri
reati collegati all'interruzione''. Nella denuncia, presentata
alla Guardia di Finanza di Nuoro, il primo cittadino spiega che
nel gennaio 2007 era stato siglato un protocollo di intesa fra
il Comune e l'Ato Sardegna che prevedeva l'impegno per Abbanoa
di fornire acqua potabile a tutti gli utenti di Oliena mediante
prelievo dalla fonte di Su Gologone. ''Abbiamo, pero', intuito che qualcosa non stava andando per il
verso giusto - ha spiegato il sindaco Serra - ed e' per questo
che il 30 agosto dell'anno scorso abbiamo fatto un'ispezione che
ha permesso di appurare che i sigilli erano stati rimossi. Abbiamo disposto che i sigilli fossero rimessi ed allora Abbanoa
ha comunicato che ci sarebbe stato il razionamento del servizio
dalle 23:30 alle 5:30. Razionamento che permane tutt'ora
nonostante le ripetute lettere ad Abbanoa nelle quali si
evidenziavano i disagi alla popolazione, gli stress idrici ai
quali sono sottoposte le condotte con conseguenti numerose
rotture ed i danni economici. Lettere che sono rimaste senza
risposta. Crediamo sia interruzione unilaterale di un servizio
fondamentale e pertanto abbiamo deciso di denunciare il fatto. L'interruzione appare ancora piu' ingiusta se si considera che
nel territorio di Oliena ricade una delle sorgenti piu'
importanti dell'isola che con la sua portata potrebbe
tranquillamente approvvigionare gran parte della provincia. In
ogni caso il comportamento di Abbanoa sta facendo riflettere
tutto il Consiglio comunale sull'opportunita' di stare
all'interno della societa'''.
