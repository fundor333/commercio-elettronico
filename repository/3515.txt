#titolo Monti, 8 mld a scuola. Scontro con Vendola - Politica
'Nuove risorse alla scuola per 8 miliardi di euro, distribuiti nell'arco della legislatura. E' quello che intende fare Scelta Civica per invertire la tendenza a disinvestire nell'istruzione. Gli investimenti in educazione dovranno gradualmente crescere a un ritmo pari a quello della crescita del pil. Il nostro non è un programma elettorale, ma un piano di governo', dice Mario Monti. Il premier aggiunge: 'E' un progetto di riforma radicale della scuola perché per la prima volta usa le leve che servono per cambiarla veramente". 
 AIUTI FISCALI A FAMIGLIE   Una politica fiscale che consenta di dedurre progressivamente le spese certificate in istruzione. E' uno dei provvedimenti previsti da 'Scelta Civica' per cambiare la scuola. Tra le priorità anche un nuovo stato giuridico per i docenti e la costituzione di reti di scuole per un migliore utilizzo degli organici. 
 GRAZIE A RIFORME 6% PIL IN CINQUE ANNI   "Grazie alle riforme che abbiamo messo in campo possiamo avere una crescita del Pil del 6% in 5 anni". Lo ha detto Mario Monti agli studenti della Morvillo Falcone. "Bisogna andare avanti con serietà e determinazione - ha detto - e le forze politiche devono dare il messaggio che l'Italia è dei cittadini e non della politica". 
 VENDOLA CONTRO MONTI, FA PUBBLICITA' INGANNEVOLE  - "Promettere investimenti massicci per la scuola pubblica, dopo che la si è colpita al cuore togliendole miliardi e miliardi, cosi come hanno fatto i governi Berlusconi e Monti, è davvero pubblicità ingannevole". Lo scrive Nichi Vendola, presidente di Sinistra Ecologia Libertà, su Twitter, rispondendo implicitamente alle parole del leader di Scelta Civica. 
 MONTI, VENDOLA NON HA TITOLI PER DARMI LEZIONI -  "Il presidente Vendola, che io rispetto, non ha nessun titolo per darmi nessuna lezione, non è compito suo". Così Monti, ha replicato a Nichi Vendola sulle questioni 'esodati' e ammortizzatori sociali. 
 MONTI IN SCUOLA MELISSA  Il presidente del Consiglio, Mario Monti, accompagnato dalla moglie, è giunto nella scuola Morvillo Falcone che il 19 maggio scorso fu teatro dell'attentato in cui perse la vita la studentessa Melissa Bassi. Monti è stato accolto dalla preside, Rosanna Maci, dal prefetto, Nicola Prete e dal padre della ragazza, Massimo Bassi. All'ingresso del premier nella scuola tutti gli studenti radunati nell'atrio hanno intonato l'inno d'Italia.  
