#titolo Più facile produrre i biocarburanti da batteri e piante - Energia - Scienza&Tecnica
  L'acqua ossigenata è diventata la chiave per accelerare la produzione dei biocarburante nei batteri e nelle piante. Il risultato, descritto sulla rivista dell'Accademia delle Scienze degli Stati Uniti (Pnas), si deve a un gruppo di ricerca coordinato dai laboratori nazionali americani di Brookhaven. 
I ricercatori hanno scoperto come usare a loro vantaggio l'acqua ossigenata, che è un sottoprodotto di una reazione tramite la quale un enzima, chiamato aldehyde-deformylating oxygenase (Ado), in alcuni batteri, produce naturalmente lunghe catene di molecole di carbonio, chiamate alcani, simili agli idrocarburi della benzina. 
L'enzima è stato scoperto di recente e subito ha stimolato l'interesse per la produzione di biocarburanti liquidi. Ma i primi tentativi di creare in laboratorio delle 'fabbriche' di alcani basate su questo enzima sono stati deludenti perchè la reazione si arresta presto, dopo 3-5 cicli, a causa dell'acqua ossigenata.  
''Gli alcani - ha osservato il coordinatore della ricerca, John Shanklin - sono molto simili alle catene di carbonio nella benzina. E per questo sono una potenziale alternativa rinnovabile per sostituire i componenti petrolchimici nella benzina''. Inoltre ''a differenza del processo che fa scomporre la biomassa vegetale in zuccheri e poi li fa fermentare in etanolo – ha aggiunto - gli alcani prodotti biologicamente possono essere utilizzati direttamente come combustibili''.  
A frenare il potenziale dell’enzima finora è stata la durata troppo breve della reazione, che produceva minime quantità di alcani. Analizzando la reazione si è scoperto che una delle proteine coinvolte interagisce con l'ossigeno e produce perossido di idrogeno, ossia acqua ossigenata. L'accumulo di questa sostanza è un veleno per l'enzima, al punto da inibirne completamente l'attività. 
Per confermare che a bloccare la reazione era proprio l'accumulo di acqua ossigenata e verificare contemporaneamente se il suo esaurimento avrebbe potuto aumentare la produzione di alcani, i ricercatori hanno aggiunto  alla reazione un altro enzima, la catalasi, che trasforma il perossido di idrogeno in acqua e ossigeno che mantiene la reazione in corso. A questo punto la reazione ha funzionato per più di 225 cicli e la produzione di alcani è aumentata. Il prossimo passo dei ricercatori sarà trasferire l'enzima in batteri o alghe per realizzare biofabbriche di carburanti.  
