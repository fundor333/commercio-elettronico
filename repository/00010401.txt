#titolo Porti: Livorno; traffico merci in calo, bene solo crociere - Autorit√† Portuali Toscana - Mare
     (ANSA) - LIVORNO, 20 FEB - La crisi non risparmia i traffici
portuali. Il porto di Livorno fa registrare una flessione del
7,6 per cento rispetto al 2011. Lo scalo livornese ha chiuso
infatti il 2012 con 27 milioni 418 mila tonnellate di merce
movimentata. Sono andate bene invece le crociere. ''E' un
decremento significativo, ma in linea con quello fatto
registrare da porti come Barcellona, La Spezia e Genova'', ha
spiegato il presidente della Port Authority livornese, Giuliano
Gallanti. 
   ''Naturalmente analizzeremo le cause interne ed esterne di
questo calo per mettere in campo adeguate contromisure, alcune
delle quali gia' indicate nel Piano operativo triennale
2013-2015'', ha proseguito Gallanti. Nel dettaglio, i traffici
portuali del 2012 del principale porto toscano, per quello che
riguarda i contenitori (considerati in teus) hanno fatto
registrare un calo del 13,9 per cento (549 mila teus del 2012
contro i 637 mila del 2011). Anche il settore della merce
break-bulk o general cargo (merci in stiva comune di navi
convenzionali) ha risentito della pesante crisi economica: con
una movimentazione complessiva di oltre 2,1 milioni di
tonnellate rispetto al 2011, la perdita e' stata di oltre
500mila tonnellate, pari ad un calo del 20 per cento. Per le
merci rinfuse si salvano solo le liquide, movimentazione
complessiva di 8 milioni di tonnellate e un incremento del 6,8
per cento, mentre le rinfuse solide sono diminuite del 19,8 per
cento rispetto al 2011 (movimentate 638 mila 689 tonnellate). Facendo riferimento al traffico Ro/Ro (rotabili), Livorno e'
tornata ai livelli del 2010. Infatti, in termini di mezzi
commerciali movimentati, nel 2012 il calo dell'8,3 per cento. La
movimentazione complessiva dei mezzi rotabili e' stata di
303mila 692 unita'. Nel settore dei passeggeri la contrazione e'
stata del 15,2 per cento, scendendo a 1 milione 768 mila unita'
(317 mila persone in meno rispetto al 2011). Bene le crociere:
nel 2012 Livorno ha superato la soglia del milione di turisti, e
ha fatto registrare rispetto al 2011 un incremento del 5,6 per
cento. (ANSA).
