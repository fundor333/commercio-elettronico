#titolo Hedegaard, Europa al lavoro per definire target clima 2030 - Istituzioni e UE - Ambiente&Energia
 
            
            BRUXELLES - Nel 2013 l'Unione europea riaprira' il vaso di
Pandora dei target per la lotta ai cambiamenti climatici per il
2030. Il messaggio arriva dal commissario Ue al clima, Connie
Hedegaard, secondo cui ''per la maggior parte delle imprese e
degli investitori europei il 2020 e' dietro l'angolo, quindi
hanno bisogno di un quadro di politiche dell'energia pulita e
del clima post 2020, per proseguire i loro investimenti a basso
contenuto di carbonio''.   ''Quest'anno - ha detto Hedegaard all'ANSA - la Commissione
europea avviera' il quadro di politiche su clima ed energia per
il 2030, in modo tale che l'Europa cominci a definire i suoi
target per quella scadenza''. Sempre sul fronte della lotta ai
cambiamenti climatici ''continueremo a frenare le emissioni
attraverso una serie di strumenti specifici  - ha aggiunto il
commissario Ue al clima - come i regolamenti per auto, i gas
fluorinati, carburanti alternativi''. 
   Bruxelles avra' anche il compito di risolvere il problema del
prezzo del carbonio sul mercato delle emissioni (Ets), troppo
basso perche' riesca effettivamente ad incentivare un'economia
verde e a ridurre la produzione di gas serra. Quindi un'altra
''priorita' politica'' della Commissione Ue per Hedegaard sara'
quella di ''rafforzare il nostro mercato del carbonio,
continuando a ridurre le emissioni in maniera efficiente dal
punto di vista dei costi e dando incentivi a chi investe
nell'innovazione per l'efficienza energetica''. Un altro passo
importante per Bruxelles sara' la proposta di una strategia
europea di adattamento al clima.  Tutti dossier considerati
particolarmente sensibili, sia dagli Stati membri sia
dall'Europarlamento. ''Ora si aprira' un dibattito sul pacchetto
clima ed energia per il 2030 - spiega Bas Eickhout, eurodeputato
olandese dei verdi - e anche se non mi aspetto proposte concrete
quest'anno, il tema sara' molto importante sia per il Consiglio
che per il Parlamento europeo''. 
   Il pacchetto dovra' essere pronto entro il 2015, in tempo per
la conclusione del nuovo accordo globale sul clima. In gioco
c'e' il livello di ambizione degli obiettivi Ue e che forma
dargli: se prevedere un unico target oppure proseguire con un
target per settore (emissioni, efficienza energetica,
rinnovabili). Secondo l'eurodeputato dei verdi, il Parlamento
europeo continuera' ad essere diviso fra i conservatori, ''dalla
parte dell'industria dei carburanti fossili'' e i partiti piu'
progressisti ''che vedono l'importanza di avere politiche piu'
ambiziose per il clima e l'energia per il futuro dell'Europa''.
