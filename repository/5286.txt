#titolo Microsoft: Almunia, inevitabile multa su caso browser - Altre news - ANSA Europa
     (ANSA) - BRUXELLES, 24 SET - Microsoft non sfuggira' a una
multa da parte della Commissione Ue dopo il mancato rispetto
degli impegni vincolanti sulla scelta del browser di navigazione
internet. E' quanto ha assicurato il commissario Ue Joaquin
Almunia in un'intervista alla France Presse. ''L'infrazione
c'e', e' stata presente per piu' di un anno ed e' evidente che
dobbiamo reagire'' e in ''modo molto fermo'', ha sottolineato,
perche' quel che e' ''molto grave'' e' la ''mancata applicazione
di impegni vincolanti''.    Almunia, che alla domanda se fosse inevitabile una sanzione
nei confronti della casa di Redmond ha risposto ''si''', non ha
pero' voluto specificare a quanto questa potrebbe ammontare. Secondo le norme antitrust Ue, la multa potrebbe arrivare sino
al 10% del fatturato annuo. La Commissione ha aperto la nuova
inchiesta sui browser il 17 luglio, dopo aver verificato che, da
quando e' stato lanciato il sistema operativo Windows 7 SP1 nel
febbraio 2011, lo schermo di scelta del browser e' scomparso e
Internet Explorer era di nuovo il navigatore predefinito dei
circa 28 milioni di computer venduti. La societa' di Redmond,
che ha riconosciuto i fatti, si e' giustificata parlando di
''errore'' e ha proposto a Bruxelles una serie di rimedi
immediati per ovviare al problema.(ANSA).
