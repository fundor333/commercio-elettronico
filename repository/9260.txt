#titolo La mappa delle celebrazioni per il 2011 - Italia 150
di Silvia Lambertucci 
 ROMA - Soprattutto cose che rimangono. Oltre che selezionate pensando ai giovani, alla valorizzazione del patrimonio storico e artistico e alla divulgazione riguardo alla storia dell'unificazione nazionale. Finanziato con 33,5 milioni dallo Stato con un piccolo contributo delle fondazioni bancarie (2,2 milioni), si presenta così il programma ufficiale delle celebrazioni per i 150 anni dell'Unità d'Italia illustrato a Palazzo Chigi dal presidente del Comitato dei Garanti Giuliano Amato insieme con il sottosegretario alla presidenza del Consiglio Gianni Letta e il ministro dei Beni culturali, nonché presidente del comitato dei ministri per i 150 anni, Sandro Bondi. Prioritario è il progetto per i Luoghi della Memoria, ha sottolineato Amato, ma ci sono anche mostre, convegni, iniziative per la scuola, nonché un programma internazionale realizzato con la rete degli Istituti Italiani di Cultura. 
 - LUOGHI DELLA MEMORIA:  E' un progetto che prevede classificazione, restauro, valorizzazione e narrazione dei luoghi, dei personaggi e degli avvenimenti del Risorgimento sul territorio. Quattrocento i siti individuati, 100 quelli ritenuti 'prioritari', 30 quelli su cui si sta intervenendo. Gli altri 70 seguiranno nel corso dell'anno prossimo. All'interno dei 100 interventi è previsto il restauro di oltre 200 tra statue, steli, memoriali. Tra i tanti c'é il restauro dello scoglio di Quarto dei Mille a Genova, che è stato già concluso e inaugurato. Si concluderanno il 17 marzo 2011, invece, i lavori per il restauro, a Roma, del Parco del Gianicolo che verranno realizzati in collaborazione con la Soprintendenza ai beni artistici di Roma Capitale: verranno restaurate le 83 erme dei garibaldini e le steli commemorative, così come la statua di Garibaldi, la statua sepoltura di Anita, il Faro dell'Unità, la statua della fucilazione di Angelo Brunetti (che verrà spostata perché oggi è sul Lungotevere). In provincia di Brescia si restaurerà la colossale Torre Vittorio Emanuele II (compresi gli affreschi e il museo) a San Martino della Battaglia, eretta in ricordo della battaglia di Solferino e San Martino del 1859. Con i luoghi della memoria anche tre nuovi Musei a Pisa (1000 metri quadrati alla Domus Mazziniana dove morì Mazzini) a Roma (Museo della Repubblica Romana a Porta San Pancrazio al Gianicolo) e a Caprera (Museo Nazionale Garibaldi nell'area ex militare di Forte Arbuticci) e il riallestimento di numerosi musei del Risorgimento. 
 - MOSTRE:  Tra le grandi rassegne ci sono in primo luogo quelle di Torino 150 con la sua iniziativa 'Esperienza Italia'. A Roma nei luoghi dell'esposizione di Roma 1911 si terrà una Mostra delle regioni e delle Testimonianze d'Italia, che rinnoverà la tradizione delle due grandi mostre del 1911 e del 1961. Sempre a Roma, al Vittoriano, 'Alle radici della identita' nazionale al Vittoriano. Sono previste poi oltre 20 mostre divulgative e didattiche. 
 - CONVEGNI:  Il comitato dei garanti ha concesso il Logo a oltre 450 iniziative scientifiche e celebrative diffuse sul territorio. 
 - SCUOLA:  Il ministro dell'Istruzione Gelmini ha predisposto un programma che coinvolge le scuole italiane nell'intero anno 2011. Un portale didattico, diretto da Ernesto Galli della Loggia fornirà entro fine anno materiali e documenti anche multimediali per ricerche e approfondimenti. 
 - PROGRAMMA INTERNAZIONALE: I l ministro degli Esteri Frattini ha attivato l'intera rete degli Istituti di Cultura. Il programma è ancora da definire, ma sono previste mostre storiche e divulgative a New York, Londra, San Paolo, Montevideo. 
    
