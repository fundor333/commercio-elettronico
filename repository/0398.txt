#titolo Carnevale Viareggio, premiato Verdone - Photostory Curiosità
"Per me essere qua è tornare indietro di anni perché venivo in vacanza con la mia famiglia in Versilia, quindi è stata l'occasione per ammirare il Carnevale, perché non lo avevo mai visto; i carri allegorici mi hanno sempre fatto una grande impressione e poi oggi c'é il sole quindi è davvero una bella giornata". Così l'attore e regista Carlo Verdone ha omaggiato con i suoi ricordi Viareggio e il suo Carnevale ricevendo stamani il Burlamacco d'oro, massimo riconoscimento della manifestazione che nel pomeriggio inaugura i corsi mascherati del 2013. La consegna è avvenuta in Palazzo delle Muse da parte del presidente della Fondazione, Alessandro Santini, alla presenza di tante persone che hanno accolto con grande entusiasmo Verdone e anche un'altra premiata, Dalia Gaber, figlia di Giorgio a cui é dedicato proprio oggi il corso mascherato inaugurale per i dieci anni della morte. Verdone ha ricordato di aver ambientato "proprio tra Forte dei Marmi e le Alpi Apuane molte scene del film 'Al lupo, al lupo'" e che "in parte è stato girato in Versilia anche il film 'Viaggi di Nozze'". Verdone ha ricordato al pubblico quando "per la prima volta è stato a Viareggio nel 1977 portando fuori Roma un primo spettacolo, un monologo" che poi ha riproposto in parte alla platea riscuotendo un forte applauso. "Il Carnevale di Viareggio è unico per la satira politica - ha detto ancora Verdone - Anche quest'anno sui carri sono raffigurati diversi personaggi della nostra politica". Un riconoscimento è andato anche a Dalia Gaber, insignita del titolo di Dama del Carnevale, in quanto molto legata alla città. Ha sposato un viareggino e da anni organizza proprio alla Cittadella del Carnevale, il festival 'Teatro Canzone' che mantiene sempre un grande successo. "Questo titolo mi è molto gradito - dice Dalia Gaber - e ringrazio il fatto che il primo corso sia stato dedicato a mio padre: una dimostrazione di affetto che Viareggio e il Carnevale hanno per lui e la nostra famiglia. Ciò non può che farmi tanto piacere". 
 ATTORE ANCORA TRE ANNI, POI SOLO REGIA   ' - "Ho intenzione di continuare a recitare per tre anni ancora. Ma poi la mia idea è di passare dietro la macchina da presa e fare solo il regista". Lo ha annunciato Carlo Verdone mentre stamani riceveva a Viareggio il premio della Fondazione Carnevale Burlamacco d'oro. "Per adesso continuo a fare l'attore - ha detto Verdone - però guardare avanti è importante. Il cinema è un mondo che mi piace, è ovvio che cercherò di rimanerci il più a lungo possibile".  
