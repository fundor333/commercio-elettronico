#titolo Springsteen con Obama la sera prima del voto - Mondo
Bruce Springsteen sarà assieme a Barack Obama, l'ultima sera prima del voto, lunedì sera a Madison, in Wisconsin. In Ohio, nei prossimi giorni è prevista invece la partecipazione del rapper Jay Z. Infine, nel comizio finale della campagna in Iowa, Obama sarà assieme alla First Lady. 
 AL VIA RUSH FINALE: OBAMA AVANTI IN TRE STATI CHIAVE  - A cinque giorni dal voto, Barack Obama e’ avanti su Mitt Romney in tre stati chiave: esattamente di 6 punti in Iowa, 50% A 44%, 3 in Wisconsin, 49% a 46% e di 2 punti, 49% a 47% in New Hampshire. Lo rende noto l’ultimo sondaggio a cura del Marist College, per Wall Street Journal-Nbc News. 
 Il sito specializzato RealClearPolitics.com (RCP) - che elabora la media di tutti i principali sondaggi sulle elezioni americane - dà intanto nuovamente in parità Barack Obama e Mitt Romney. Ma sul fronte dei grandi elettori - il cui numero è quello che conta per essere eletti - l'attuale presidente aumenta il suo vantaggio: 290 contro i 248 del candidato repubblicano alla Casa Bianca (+42). Sempre secondo RCP, in Ohio Obama è avanti di oltre due punti (2,3), in Florida guida Romney di 1,2 punti. 
 Nel rush finale di Barack Obama, che ritorna in campagna elettorale dopo i tre giorni di stop a Washington imposti da Sandy, trascorsi mentre era 'chiuso' alla Casa Bianca per coordinare gli aiuti agli alluvionati della East Coast c'é soprattutto l'Ohio. Qui, in questo Stato cruciale, dedicherà tutto il giorno di venerdì con tre comizi, il primo a Hilliard, poi a Springfield, e infine a Lima. Quindi, in serata, farà ritorno a Washington. L'indomani, sabato, 3 novembre, tornerà sempre in Ohio, con un quarto evento elettorale a Mentor. Quindi andrà a Milwaukee, Wisconsin, a Dubuque, Iowa e infine Bristow in Virginia. 
 Obama ora spera davvero nell' 'effetto Sandy'. I fatti degli ultimi giorni lo hanno infatti riportato alla ribalta come 'Commander in Chief' - come del resto gli è stato riconosciuto da più parti - mentre il candidato repubblicano alla Casa Bianca, Mitt Romney, è stato inevitabilmente 'oscurato' dalla tragedia: proprio nell'ultima settimana prima del voto, quella in cui sperava di dare il colpo del ko al presidente in carica. 
 MICHELLE, 'FIVE MORE DAYS? SI', PER ALTRI 4 ANNI'  - "Five more Days?", altri cinque giorni? "Sì, per altri quattro anni!". Così Michelle Obama - senza mai citarlo - ha risposto al candidato repubblicano alla Casa Bianca, Mitt Romney, che oggi aveva ironizzato su uno degli slogan della campagna obamiana: 'Four More Years'. Una battuta che, evidentemente, alla First Lady non è andata giù. Così intervenendo in un incontro elettorale a Daytona, in Florida, ha risposto per le rime, spiegando cosa bisogna fare in questi cinque giorni che separano l'America dal voto: "Noi vogliamo costruire un'America dove dire la verità è importante", ha detto. Poi, mostrando grande grinta, ha aggiunto: "I prossimi cinqe giorni ognuno di voi deve parlare a chiunque conosce. Non tralasciate nessuno, non un amico, non un vicino, non un cugino. Non importa se non gli parlate da un anno, chiamatelo. E invitatelo a votare". 
 BLOOMBERG SI SCHIERA, APPOGGIO A OBAMA  - Il presidente americano Barack Obama incassa l'appoggio del sindaco di New York, Michael Bloomberg, alle elezioni presidenziali. L'annuncio di Bloomberg arriva a sorpresa: in un editoriale il sindaco di New York spiega di aver maturato la decisione negli ultimi giorni. Bloomberg nel 2004 aveva appoggiato George W. Bush, nel 2008 non aveva appoggiato alcun candidato.  
