#titolo Usa non ostacolera' armi europee a ribelli - Mondo
NEW YORK - Gli Usa "non ostacoleranno" i Paesi europei che intendono fornire armi ai ribelli siriani che si battono contro il regime di Bashar al Assad, ha affermato oggi il segretario di Stato Usa John Kerry. 
 L'International Peace Research Institute di Stoccolma (Sipri), nel suo rapporto annuale sul mercato delle armi mondiale, stima che il 71% dell'import di armi al regime di Bashar al Assad arriva dalla Russia: lo stima. L'organizzazione sottolinea che il dato è riferito al periodo 2008-2012, e che anche nel corso dello scorso anno Mosca ha continuato a rifornire Damasco. 
 Intanto due colpi di mortaio sparati dalle forze siriane ribelli hanno colpito la zona nei pressi di una delle residenze del presidente Bashar al Assad, causando solo danni materiali. Lo riferisce la tv di Stato che accusa "terroristi" e afferma che uno dei due colpi è caduto nel parco Tishrin, nell'esclusivo quartiere Malki, dove si trova una delle residenze presidenziali attualmente disabitata. L'altro colpo - afferma l'emittente - è esploso nel quartiere di Rabwa poco lontano. L'informazione non può essere verificata in maniera indipendente. In precedenza, la tv panarabo-saudita Al Arabiya aveva riferito di colpi di mortaio da parte dei ribelli "contro il palazzo presidenziale", senza fornire ulteriori dettagli. Se dovesse essere confermata la circostanza, si tratta del secondo episodio analogo in meno di un mese. 
 Per la prima volta dall'inizio della guerra in Siria, l'aviazione del regime di Damasco ha bombardato località lungo la frontiera libanese. Lo riferisce l'agenzia ufficiale di notizie libanese Nna. L'agenzia Nna precisa che l'aviazione siriana ha bombardato siti nei pressi di Kharbet Yunnin e di Wadi al Khayl, che si trovano nell'altipiano di Aarsal, cittadina libanese al confine tra i due Paesi. Non è chiaro se le due località siano formalmente in territorio siriano o libanese. Aarsal, nell'alta valle della Bekaa, è un'enclave sunnita in un territorio dominato dal movimento sciita libanese Hebzollah, alleato del regime di Damasco. Quest'ultimo ha più volte accusato gli abitanti di Aarsal di inviare armi e uomini in Siria attraverso il poroso confine. Nei giorni scorsi, il ministero della difesa siriano aveva per la prima volta minacciato esplicitamente di condurre azioni militari nella zona frontaliera.  
