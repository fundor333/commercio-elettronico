#titolo Netanyahu a Obama, Israele padrone suo destino - Mondo
di Stefano de Paolis  
 Strette di mano e sorrisi di circostanza, ma posizioni apparentemente ancora distanti sull' Iran: il presidente degli Stati Uniti Barack Obama e il premier di Israele Benyamin Netanyahu in un faccia a faccia oggi alla Casa Bianca hanno fatto il punto della situazione; con l'eco dell'ultimo allarme lanciato dall'Aiea secondo cui ci sono ''notizie di attivita' in corso'' nel sito iraniano di Parchin.    L'impegno degli Usa verso Isrele ''e' solido come una roccia'' ha detto Obama, sottolineando pero' -pensano all'Iran- che ritiene ci sia ''ancora spazio per la diplomazia''. Ma Netanyahu ha voluto sottolineare: Israele deve essere ''padrone del suo destino'' e avere ''il diritto di decidere da solo''.    Cosi', premettendo che ''i legami'' tra Usa e Israele ''sono indissolubili'', Obama ha ribadito che l'idea di un Iran dotato di armi nucleari ''e' inaccettabile'' e che per impedire che questo avvenga gli Stati Uniti mantengono sul tavolo ''tutte le opzioni''. Tuttavia, ha aggiunto, ''noi crediamo che esista ancora spazio che consenta una soluzione diplomatica'' e ha sottolineato che Washington ha ''lavorato'' per mettere in piedi le sanzioni ''piu' paralizzanti di sempre'' all'Iran.    A sua volta, Netanyahu ha affermato che Israele e Usa sono uniti nella questione del nucleare iraniano e ha anche ringraziato Obama per il suo ''forte'' discorso ieri alla Aipac, la piu' potente lobby ebraica negli Usa, in cui ha affermato che la sua politica nei confronti di Teheran ''non e' di contenimento'', ovvero simile a quella degli Usa nei confronti dell'Urss, ma e' bensi' di ''prevenzione''. A questo punto, pero', il premier israeliano ha affermato che il suo Paese deve essere ''padrone del suo destino'', che deve avere ''il diritto di decidere da solo'' e che deve sempre essere in grado di difendersi dalla minaccia rappresentata dall'Iran, che invoca la distruzione di Israele.    Parole che non sembrano certo poter dissipare i crescenti timori che il governo israeliano possa decidere in solitudine di lanciare un attacco preventivo contro le installazioni nucleari iraniane, e che di fatto rappresentano una continuazione delle affermazioni degli ultimi giorni in cui Netanyahu ha ribadito che il suo Paese vuole mantenere la ''liberta' di manovra''.    Una posizione che peraltro Obama ha di fatto criticato ieri anche davanti all'Aipac, quando ha affermato che ci sono troppe ''parole di guerra'' in liberta', da cui in realta' Theran trae vantaggio, poiche' ''fanno salire il prezzo del petrolio'' da cui la leadership iraniana ''dipende per finanziare il suo programma nucleare''.    Le parole di Obama sono state apprezzate all'Aipac, dove nelle prossime ore parlera' lo stesso Netanyahu, e anche i candidati alla nomination repubblicana per la Casa Bianca, che negli ultimi giorni non hanno perso occasione per attaccare Obama per la sua politica nei confronti dell'Iran.    ''Se Obama sara' rieletto, l'Iran avra' la bomba nucleare'', ha affermato Mitt Romeny; mentre Newt Gingrich ha affermato che ''Israele e' un Paese cosi' piccolo e compatto che (colpirlo con) due o tre bombe nucleari equivarrebbe ad un secondo olocausto''.  A loro, il presidente ha replicato criticandoli a sua volta per una atteggiamento che mette la politica davanti agli interessi di sicurezza nazionale degli Stati Uniti.  
