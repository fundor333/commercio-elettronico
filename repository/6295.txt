#titolo Rifiuti:Corte Conti Ue,fondi inefficaci senza differenziata - Ambiente ed energia - ANSA Europa
  BRUXELLES - I fondi Ue per le infrastrutture municipali per la gestione dei rifiuti si rivelano ''inefficaci'' se non sono accompagnati da adeguate misure di sostegno per la loro attuazione. E' quanto emerge da un rapporto della Corte dei Conti Ue, che ha svolto un audit in otto regioni di quattro stati membri, tra cui l'Italia, che ricevono finanziamenti da parte della Commissione europea per migliorare la propria gestione del ciclo dei rifiuti. Bruxelles ha assegnato agli stati membri 10,8 miliardi miliardi di euro tra il 2000 e il 2013. Secondo la Corte dei Conti, ''solo la performance dei progetti che si basano su un'adeguata separazione alla fonte'' e' emersa essere ''soddisfacente''. 
   
 E solo ''le regioni che hanno attuato misure di sostegno'' come per esempio campagne di sensibilizzazione e informazione, la ridefinizione di procedure amministrative o la messa in atto di incentivi o disincentivi finanziari, hanno ''raggiunto gli obiettivi delle politiche Ue per i rifiuti''. Tra i casi negativi di mancato raggiungimento dei target europei, la Corte dei Conti cita gli impianti italiani di trattamento meccanico biologico di Villacidro, Olbia e Cerignola, dove e' stato ''interamente collocato in discarica il prodotto del processo'': i tre impianti, spiega il rapporto, erano sovraccarichi e, di conseguenza, il 13 %, il 52 % e il 65 % rispettivamente dei rifiuti conferiti agli impianti non veniva trattato ma collocato direttamente in discarica con un alto contenuto di materia biodegradabile. In due casi, infatti, i rifiuti biodegradabili non erano oggetto di raccolta differenziata. 
   
 'Bocciata' anche la discarica di Cavallino, dove i rifiuti, si legge nel rapporto della Corte, ''venivano depositati ormai da tre anni e, all'epoca dell'audit, il tasso di utilizzo era di circa del 70%''. Ma il gas prodotto dalla decomposizione di materia biodegradabile ''finiva nell'atmosfera senza esser sottoposto a trattamento o combustione, dal momento che la costruzione dell'infrastruttura per la raccolta dei gas non era ancora stata completata''.  
