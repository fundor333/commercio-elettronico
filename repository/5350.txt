#titolo Alfa Romeo, coupe 4C reginetta dello stand a salone Ginevra - Prove  e Novit√† - Motori
  GINEVRA - E' la nuova 4C la reginetta indiscussa dello stand Alfa Romeo al Salone di Ginevra. La piccola sportiva coupe' due posti e' al salone anche nella 'Launch Edition' che sara' prodotta in tiratura limitata e numerata (400 esemplari in Europa, Africa e Middle East, 500 in Nord America e 100 nel resto del mondo) e si affianca alla MiTo SBK e alla Giulietta nella nuova versione veloce.      Progettata dall'Alfa Romeo e prodotta nello stabilimento Maserati di Modena, la coupe' a '2 posti secchi', con trazione posteriore e motore in posizione centrale, sara' commercializzata nel corso del 2013 e sara' la prima vettura a riportare il marchio italiano negli Stati Uniti rafforzando cosi' il piano di crescita globale di Alfa. Derivata direttamente dal concept presentato al Salone di Ginevra 2011, l'Alfa Romeo 4C impiega tecnologie e materiali derivati dalla 8C Competizione - carbonio, alluminio, trazione posteriore - e tecnologie proprie di modelli Alfa Romeo attualmente in commercio ma evolute per esaltare al massimo la sportivita' della nuova vettura. Lo dimostrano il nuovo 1750 Turbo Benzina con iniezione diretta e basamento in alluminio, il sofisticato cambio automatico a doppia frizione a secco ''Alfa TCT'' e il selettore Alfa Dna con l'inedita modalita' Race. 
Lunga 4 metri e con un passo inferiore a 2,4 metri, la 4C puo' contare su una dinamica di tutto rispetto grazie anche al rapporto peso/potenza minore di 4 Kg/CV, un valore da vera 'supercar'. Al salone spazio per gli ordini della serie limitata 'Launch Edition', che sara' in vendita ad un prezzo di 60 mila euro nella maggior parte dei mercati europei. Questa versione precede l'avvio della commercializzazione della 4C di serie di qualche mese. 
Accanto all'Alfa Romeo 4C sfilano anche due esemplari di MiTo: una Limited Edition Superbike 170 CV in edizione limitata di 200 esemplari e una Serie Speciale Superbike 1.4 135 CV TCT personalizzata con l'originale KIT SBK. Entrambe le versioni speciali si ispirano alla MiTo Safety Car Ufficiale del ''FIM SBK Superbike World Championship'', a testimonianza di un connubio vincente tra il Brand e il Campionato che va avanti dal 2007 e che esprime al meglio lo stile e l'esperienza motoristica italiana nel mondo. Riflettori puntati anche sull'Alfa Romeo Giulietta nella nuovissima versione Veloce, un nome evocativo della tradizione Alfa Romeo, nato nel 1956 proprio insieme a Giulietta. Le versioni cosi' denominate furono create con il preciso scopo di identificare vetture contraddistinte da specifiche dotazioni che ne enfatizzassero il carattere sportivo. Oggi, come allora, Giulietta Veloce risponde alle esigenze di una clientela alla ricerca di contenuti e dettagli estetici dal sapore distintivo e sportivo.   
