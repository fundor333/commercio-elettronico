#titolo Land Rover Ice Road Challenge un viaggio sul mare ghiacciato - Componentistica - Motori
  ROMA - E' partita oggi da Torino alla volta del Circolo Polare Artico la spedizione ''Land Rover Ice Road Challenge'', che raggiungera' Lulea (Svezia) a bordo di una Land Rover Discovery 4 dopo una lunga maratona di oltre 4.000 chilometri. Una volta arrivata a Lulea la spedizione entrera' in una fase successiva ancora piu' emozionante, in quanto prevede la traversata con la Discovery 4 delle famose ''Ice Road'' che collegano la capitale della Lapponia svedese alle tre isolette dell'arcipelago di Lulea, situate a poche decine di chilometri dalla costa. 
Grazie alle particolari condizioni climatiche presenti nel Golfo di Botnia (la parte piu' settentrionale del mar Baltico estesa tra le coste della Svezia e quelle della Finlandia), le cui acque sono completamente gelate in inverno, il Governo svedese apre regolarmente al transito dei veicoli a motore una serie di ''Ice Road'', dove anche i veicoli 4x4 devono utilizzare le catene da neve. Queste particolari strade, formate dalla spessa coltre di ghiaccio che ricopre la superficie del mare, consentono di raggiungere le tre principali isole che formano l'arcipelago di Lulea (Junkon, Storbrandon e Hinderson) offrendo la possibilita' di effettuare in automobile circa un centinaio di chilometri su quella che e' normalmente la superficie del mare. 
Partner tecnico della spedizione e' lo specialista in catene da neve Thule. A bordo dell'auto viaggera' un set completo di catene K-Summit, conosciuta per la sua facilita' d'uso, che in questa occasione sara' impiegata nella versione XXL specifica per suv. La famiglia K-Summit, con le sue tre versioni, rappresenta la linea di catene da neve esterne piu' innovative sul mercato. Inoltre, con sole 13 misure di catena copre oltre 450 misure di pneumatico.  
