#titolo De Magistris, il 19 marzo ok Cipe per fondi  - Campania
Il 19 marzo il Cipe approverà lo stanziamento dei fondi per la ricostruzione di Città della scienza: a riferirlo è il sindaco di Napoli, Luigi de Magistris, a margine del Consiglio comunale sulla Coppa America. De Magistris, inoltre, ha riferito di avere già parlato con i Ministri Passera e Profumo e con il Provveditorato alle Opere pubbliche: "Stiamo già lavorando - ha detto il sindaco - sulla realizzazione di Città della scienza e siamo già in una fase molto operativa". Il primo cittadino si Napoli ha sottolineato la necessità di procedere alla ricostruzione "nel più breve tempo possibile, compatibilmente - ha proseguito - con le procedure, ma dobbiamo lavorare rapidamente per dare un segnale immediato". 
 Dal sindaco è stato espresso grande apprezzamento per la "straordinaria" mobilitazione "in città e nel Paese" non solo delle istituzioni, ma anche dei privati e della cittadinanza.   "Quanto accaduto a Città della scienza è un fatto molto grave, ma se possiamo individuare una cosa bella è la reazione di unità che sta offrendo Napoli che ci da grande conforto". Lo ha detto il sindaco Luigi de Magistris a margine del Consiglio comunale. Il primo cittadino, che come da lui stesso riportato, nel corso di questi giorni si é già recato a Città della scienza tre volte, ha sottolineato la "grande preoccupazione" per quanto accaduto. In questi sopralluoghi, il sindaco sta cercando "di capire, anche in virtù dell'esperienza da pubblico ministero" e - come ha riferito - "più passano le ore, più non ho dubbi che sia stata una o più mani criminali particolarmente pericolose e che non vanno sottovalutate". Secondo il sindaco de Magistris, il rischio che la città sta correndo è di "un attacco frontale di chi vuole rimettere le mani sulla città". 
 Sì del sindaco Luigi de Magistris al dibattito su dove ricostruire Città della scienza, ma 'a condizione' che si concluda "in pochissimi giorni" e partire subito con la ricostruzione. "Io - ha detto il sindaco - ho la mia idea che al momento giusto esprimerò ma in questo momento ascolto perché ora il mio obiettivo principale è ottenere immediatamente i fondi pubblici". Secondo il sindaco di Napoli, la 'nuova' Città della scienza dovrà essere "ancora più bella, la città dei giovani e dei bambini".  
