#titolo MONTAGNA: VENDITA BIGLIETTI IMPIANTI CAMIGLIATELLO A +7,5% - Turismo Calabria
     (ANSA) - CATANZARO, 29 MAG - Boom di biglietti venduti nella 
stagione invernale 2009 per l'impianto sciistico di 
Camigliatello Silano +7,5%. E' quanto emerge da una ricerca del 
Sitr, effettuata nel mese di gennaio 2010, riguardante le cinque 
stazioni sciistiche della Calabria.    Nel mese di febbraio 2009 la stazione sciistica silana ha 
registrato un aumento nelle vendite di abbonamenti pari al 200% 
rispetto allo stesso mese del 2008. Dato in controtendenza si 
registra invece per la stazione sciistica di Lorica -5% di 
biglietti venduti rispetto all'anno 2008.    Dall'indagine effettuata e' emerso che nel periodo in cui le 
piste da sci sono aperte, i flussi turistici si 
equi-distribuiscono nell'arco di quattro-cinque mesi, cio' 
naturalmente dipende dalle condizioni metereologiche, mentre 
quando le piste restano chiuse i flussi si concentrano nel solo 
mese di agosto. Nella stagione invernale la vendita dei 
biglietti si lega all'andamento delle presenze ricettive. E' 
nell'ultima stagione invernale, dicembre 2008 marzo 2009, che la 
stazione sciistica di Camigliatello Silano ha registrato il 
maggior numero di biglietti venduti, oltre 50.000. Nel solo mese 
di febbraio 2009 ha registrato un incremento nella vendita di 
abbonamenti pari al 200% rispetto allo stesso mese del 2008.    Dopo il buon risultato della stagione invernale l'attenzione 
volge a quella estiva con l'obiettivo di avere una domanda 
distribuita equamente nei mesi da giugno a settembre, sulla base 
di un'offerta integrata in quanto oggi il fenomeno turistico non 
e' piu' solo viaggio o tempo di vacanza, ma viene vissuto come 
''esperienza'' in cui ''provare una sensazione nuova da 
raccontare, ricca e vissuta da protagonista'', in cui ogni ora 
possa essere ''riempita'' senza concedere troppo spazio al 
riposo e al relax.    Il turismo montano piu' di altri prodotti di vacanza oggi 
necessita di essere declinato al plurale: un turismo 
multiprezzo, multiprodotto, multitarget. Solo tenendo ben 
presenti questi fattori e attuando azioni politiche comuni, gli 
attori (che gestiscono le localita' montane) possono proporre 
un'offerta competitiva nel mercato.(ANSA).
