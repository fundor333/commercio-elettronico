#titolo Nasce il Museo Olimpico - Arte e Cultura
  Nasce il Museo Olimpico Torino 2006. Avrà due sedi, a Torino ed Exilles, in Valle di Susa, e sarà un settore del Museo Nazionale della Montagna ''Duca degli Abruzzi''. A cinque anni dai XX Giochi Olimpici Invernali e dai IX Giochi Paralimpici Invernali resta vivo il ricordo di un evento unico e irripetibile, che vide Torino e le montagne della Valsusa e della Val Chisone diventare protagoniste del palcoscenico mondiale. 
Dopo un prima parentesi torinese, che vide l'allestimento nelle sale del Museo Regionale di Scienze Naturali, il Museo Olimpico e' ora destinato a nuova vita. Citta' di Torino e Regione Piemonte hanno voluto che la struttura trovasse nuova linfa nel Cortile Olimpico e nella Mostra Olimpica, rispettivamente a Torino e a Exilles, ambedue sedi del Museomontagna. 
Il Cortile Olimpico al Monte dei Cappuccini a Torino e' completamente all'aperto, realizzato con pochi pezzi altamente emblematici: gli arredi urbani del Look of the City, lo shangai, i vasi shangai e l'anemometro dal tipico colore rosso cinabro, che ha caratterizzato Torino durante le Olimpiadi, oltre al braciere paralimpico. Si tratta di elementi di grande dimensione e di grande impatto visivo che si staglieranno contro la facciata dell'austero monastero del Monte dei Cappuccini. Il Cortile sara' regolarmente aperto al pubblico, con accesso gratuito, dal martedi' al sabato 10-24, domenica 10-14; chiuso il lunedi'. 
La Mostra Olimpica sara' invece visitabile a Exilles, nella fortezza sede staccata del Museomontagna, cogestita con la Regione Piemonte. Qui vengono ricordate le emozioni vissute nel 2006: Passion lives here, come indicavano i messaggi promozionali delle Olimpiadi, e nelle sale dell'Area del Diamante, al primo piano rispetto al Cortile del Cavaliere, il percorso si sviluppa avvicinando molteplici tematiche: - la torcia: storia delle olimpiadi invernali, il viaggio della torcia, i tedofori, la bandiera olimpica; - la citta' e la montagna: dalla candidatura agli impianti di Torino e dei siti montani, la Medals Plaza, lo Sponsor Village e il Look of the City; - i riflettori: media, televisioni, giornali e giornalisti; - le emozioni: le cerimonie, gli atleti, i volontari, i cittadini e i turisti; - l'agonismo: le discipline e i 15 giorni di gare, con immagini, video, cimeli e attrezzature; - l'entusiasmo: le Paralimpiadi di Torino 2006 con discipline, atleti, cerimonie, gare e medaglie; - l'eredita' olimpica e i grandi eventi sportivi post 2006. 
Le sezioni, pensate come capitoli di un grande libro virtuale, si sviluppano all'interno di gigantesche pagine tridimensionali, costituite da totem mobili con video, foto, testi e cimeli di alcuni atleti. Uno spazio da protagonista e' riservato alla torcia olimpica firmata dal designer Pininfarina. 
La mostra al Forte di Exilles verrà inaugurata domenica 23 ottobre con ingresso gratuito dalle 14 alle 18. Da martedì 25 ottobre la visita sarà collegata a quella del Forte: martedì e venerdì 10-14; mercoledì, giovedì, sabato e domenica 14-18. 
Informazioni per il pubblico: www.museomontagna.org Torino tel. 
011.6604104 / Exilles tel. 0122.58270  
