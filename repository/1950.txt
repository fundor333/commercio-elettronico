#titolo Iscrizioni gratuite a Scuola cucina-pasticceria Ceglie Messapica - In Breve - Terra&Gusto
  BRINDISI - In classe un team di eccellenza diretto dallo chef stellato Antonella Ricci, in cucina veri prodotti tipici pugliesi e del Mediterraneo: sarà un viaggio gusto olfattivo fra tradizioni e tecniche di cottura, riservato a cuochi di professione.  
Dal 18 marzo, e fino all’8 aprile si potrà partecipare ai bandi per l’accesso ai due corsi di Alta Cucina della neonata Scuola di cucina presso il Centro Internazionale di Gastronomia Mediterranea, con sede a Ceglie Messapica, nel brindisino. 
I bandi saranno disponibili nei siti:  www.cedfor.it ,  www.comune.ceglie-messapica.br   www.ceglieturismo.it.  
I corsi attivati sono due: cuoco mediterraneo (200 ore, inizio l’8 maggio, lezioni lun-ven mattina e pomeriggio, sabato mattina) e pasticcere mediterraneo (120 ore, inizio il 13 maggio, lezioni lun-sabato, solo la mattina). 
L’iscrizione ad entrambi i corsi è gratuita e include l’assicurazione, la frequenza delle lezioni teoriche e pratiche, le visite aziendali dai produttori, la divisa da cucina e il kit base da cucina per un totale di 15 posti per ciascun corso.  
Si stanno attivando convenzioni con strutture della zona, per permettere di alloggiare a costi contenuti.  L’iniziativa rientra nel progetto di cooperazione territoriale europea denominato “IN.C.O.ME.”, acronimo di “International Centre of Mediterranean Gastronomy” di cui il Comune capofila è Ceglie Messapica, in stretta collaborazione con l’amministrazione comunale di Carovigno e i partner greci di Metsovo e NEA – Development Enterprise of Achaia Prefecture mentre ente attuatore è Cedfor di Oria.  
