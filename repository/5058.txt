#titolo Fede: ad Arcore solo cene, no stanze segrete  - Cronaca
di Marisa Alagia 
 MILANO - "Sono sempre stato testimone di serate più che rigorose anche se allegre e divertenti: forse l'unica nota noiosa è che il presidente per le sue cene vuole sempre un menù tricolore". 
 Non ha dubbi che il nuovo scandalo che ha travolto il presidente del consiglio Silvio Berlusconi, e lui stesso, verrà presto chiarito, Emilio Fede. Il direttore del TG4, ha ricevuto venerdì scorso un'informazione di garanzia per induzione e favoreggiamento della prostituzione nell'ambito dell'inchiesta sulla vicenda Ruby. 
 "Ma quali stanze segrete ? - ha riposto oggi Fede ad alcune domande dell'ANSA - Io non ho mai visto nulla del genere e in questi giorni sto leggendo cose di un'enormità tale che non vedo l'ora di poter parlare con un magistrato e raccontare tutto". 
 "Mi è capitato più volte di essere stato invitato ad Arcore, mi è capitato anche di sentire prima Lele Mora e magari chiedergli: 'chi porti stasera ?', magari anche usando un linguaggio scherzoso - racconta - ma a casa del presidente ho visto sempre e solo ragazze che non mi sembravano nulla di diverso da quello che dicevano di essere".  
 Le cene, ricorda il direttore, non cominciavano mai prima delle 22,30 o 22,45. "E' vero che spesso erano più le invitate che gli invitati maschi - ammette - ma cosa c'é di strano? Anche io se voglio passare una serata divertente, lontana da impegni di lavoro, preferisco una compagnia simpatica e divertente".  
 Terminata la cena Fede era uno dei primi ad andarsene. "Io la mattina mi sveglio presto per lavorare - precisa - Quindi all'1,20 di notte ero già a Milano in Piazzale Loreto dove acquistavo il primo quotidiano che poi andavo a leggermi a casa: cosa accadeva quindi dopo ad Arcore non lo so, ma credo che se qualcuna di quella ragazze aveva il piacere di fermarsi e prolungare la permanenza si tratta di affari privati".  
 E la Ruby minorenne?. "Ho già detto più volte che aveva detto di essere più grande e dimostrava anche più anni della sua eta", risponde Fede. La ragazza minorenne ha ripetuto più volte di essere stata portata ad Arcore dal direttore del Tg4, conosciuto durante un concorso di bellezza a Taormina.  
 "A quel concorso c'erano non so quante ragazze e ricordo che mi venne presentata anche lei, mi disse che voleva fare dello spettacolo - ricorda Fede - Le consigliai prima di tutto di fare un corso per imparare bene a parlare l'italiano".  
 Ruby avrebbe accusato Fede di avere problemi di memoria a causa dell'eta". "Forse la verità è che non mi ricordo di lei perché non mi aveva particolarmente colpito..", replica il direttore. Ruby a parte, alle cene partecipavano comunque molte ragazze che Fede ha avuto modo di conoscere a Mediaset.  
 "Provo una grande indignazione per come vengono trattate quelle ragazze, massacrate in questi giorni dai giornali, stanno mortificando la loro dignità - dice - Per quel che ne so io sono brave persone che vogliono lavorare nel mondo dello spettacolo, che non possono essere accusate di nulla e che rischiano di essere rovinate: e la colpa in questo caso è quasi più dell'informazione che della magistratura".  
