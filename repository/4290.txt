#titolo Germania: veleno topi in insalata da Italia - Mondo
BERLINO  - In Germania le autorità hanno lanciato l'allarme per una partita di insalata romana importata dall'Italia contaminata da veleno per topi. L'insalata fa parte di un gruppo di 110 cassette vendute nella regione di Reno-Meno: 105 sono state distrutte mentre delle cinque che mancano all'appello una sarebbe già stata venduta. 
Delle cinque cassette mancanti, una é stata venduta in un mercato della cittadina di Offenbach, mentre altre quattro sono già state smerciate ai consumatori da venditori ambulanti. Per ora non si hanno notizie di avvelenamenti. L'agenzia Dpa scrive che il commerciante tedesco all'ingrosso Oezdemir di Francoforte ha ritirato tutte le insalate del produttore "Ortofrutticola La Trasparenza". CODACONS, CONTROLLI IN ITALIA   - Dopo l'allarme lanciato dalla Germania relativamente alla partita di insalata romana importata dall'Italia e contaminata da veleno per topi, il Codacons chiede alle autorità sanitarie del nostro paese di "attivarsi con urgenza a tutela della salute dei cittadini". In particolare l'associazione chiede di "verificare se l'insalata prodotta dall'azienda italiana coinvolta nella vicenda sia commercializzata anche in Italia, e nel caso svolgere le dovute analisi per accertare eventuali contaminazioni". Per il Codacons i controlli devono essere estesi, verificando la provenienza della materia prima e tutti i passaggi di filiera, in modo da determinare le cause della presenza del veleno sull'insalata e soprattutto se vi siano altre partite potenzialmente contaminate. "Oramai c'è uno scandalo alimentare al giorno - commenta il presidente Carlo Rienzi - segno evidente di come si debba intervenire e con urgenza sul fronte della sicurezza alimentare, con norme in grado di dare più garanzie ai consumatori ma soprattutto di tutelare la salute umana".  
   
