#titolo Infiniti, da 2015 compatta premium fabbricata a Sunderland - Industria e Mercato - Motori
  ROMA - Infiniti, il brand di lusso di Nissan, ha annunciato che in linea con i propri piani di espansione avviera' una propria produzione in Europa attraverso il sito industriale di Nissan di Sunderland in Gran Bretagna. La fabbricazione di questo nuovo modello iniziera' nel 2015 e comportera' investimenti per 250 milioni di sterline (pari a 307,4 milioni di euro) e la creazione di circa 1.000 nuovi posti di lavoro. ''Il nostro primo prodotto premium costruito a Sunderland - ha dichiarato Colin Dodge, executive vice president e CPO di Nissan - riconferma il nostro impegno verso la produzione inglese e il continuo successo di questo impianto, che si appresta ad introdurre una nuova linea produttiva di valore. Altrettanto importante per la nuova Infiniti che sara' esportata in tutto il mondo - ha ribadito Dodge - e' il fatto che la vettura sara' disegnata con il supporto dei nostri centri europei per la tecnologia ed il design, entrambi situati in Gran Bretagna''. Lo stabilimento di Sunderland offrira' ad Infiniti una capacita' produttiva di 60.000 unita' all'anno. Costruire a Sunderland il modello compatto di Infiniti comporta - si legge nella nota - per questioni di capacita' produttiva massima dell'impianto una scelta differente per il sito di fabbricazione del nuovo modello per il segmento C di Nissan. Lo stabilimento per tale nuovo modello sara' annunciato successivamente.  
