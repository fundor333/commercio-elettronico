#titolo Vino: anche produttori Champagne a vertice su Prosecco  - Speciali - Terra&Gusto
  PIEVE DI SOLIGO (TREVISO) - Anche i francesi dello champagne sono giunti in missione 'esplorativa' in Veneto per confrontarsi con i 'colleghi' del Prosecco sulle novita' e i disciplinari delle bollicine made in Nordest. 
   Alla presentazione dei dati del Centro studi del Consorzio di tutela del Prosecco Conegliano Valdobbiadene Docg, a Pieve di Soligo, e' giunta infatti per la prima volta anche una rappresentanza della regione francese della Champagne, origine del grande vino apprezzaro nel mondo. 
   Al centro della relazione, in linea con il filone guida del convegno, sono stati toccati i temi connessi alla sostenibilita' ambientale delle produzioni, con particolare riferimento al controllo dell'inquinamento, dovuto prevalentemente ai prodotti fitosanitari, alla tutela e valorizzazione del territorio, della biodiversita' e dei paesaggi, alla gestione responsabile dell'acqua, dei reflui enologici, dei sottoprodotti e dei rifiuti ed alla sfida energetica e climatica. 
    Fra i principali obiettivi del modello produttivo impostato, hanno spiegato i delegati transalpini, vi sono la diminuzione, entro 10 anni del 35% di prodotti fitosanitari per le viti (attualmente, il 50% dei prodotti fitosanitari utilizzati in Champagne sono riconosciuti dall'agricoltura biologica), il divieto di utilizzo nei vigneti di compost urbano e fanghi di residuo degli impianti di depurazione, lo smaltimento del 92% dei reflui prodotti dalle vigne, la valorizzazione del 75% dei rifiuti industriali della filiera Champagne e la riduzione del 25% delle emissioni di anidride carbonica entro il 2020. 
   Quest'ultimo aspetto, strettamente correlato all'evoluzione dell'effetto serra, e' affrontato con vari approcci, dalla eco-progettazione o eco-ristrutturazione degli impianti al controllo dell'energia nella produzione vitivinicola, dalla riduzione degli imballaggi e degli spostamenti umani e delle merci, all'acquisto responsabile di beni e servizi.  
