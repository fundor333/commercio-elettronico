#titolo Porti: Udc, Impregilo chiarisca su Uscita ovest Ancona - Porti e Logistica - Mare
     (ANSA) - ANCONA, 14 FEB - Oggi ad Ancona l'Udc e il suo
presidente Rocco Buttiglione, capolista nelle Marche alle
prossime elezioni politiche, hanno lanciato l'allarme per i
ritardi nella firma della convenzione per realizzare l'Uscita
Ovest, collegamento tra porto di Ancona e autostrada A14. ''Noi
vogliamo chiarezza - ha detto Buttiglione -. Se Impregilo
Astaldi intende fare quest'opera occorre che rapidamente si
arrivi a una definizione e a un inizio dei lavori, se non
intende farlo lo dica e si studino soluzioni alternative''.    ''Da oltre un anno e mezzo - ha spiegato Luigi Viventi,
assessore regionale Udc ai trasporti - non si riesce a firmare
la convenzione. Occorre capire se dietro a questo vi siano solo
ritardi burocratici oppure la scarsa volonta' dell'impresa di
eseguire l'opera. Se questo sistema di finanziamento (480
milioni di euro in project financing a spese del privato con
ammortamento completo a fine concessione; ndr) dovesse arenarsi,
e noi ci auguriamo di no, si dovrebbero studiare altre soluzioni
puntando su finanziamenti Ue o compartecipazione delle spese da
parte dello Stato italiano''. In ogni caso, secondo l'Udc, per
la strategia di sviluppo dei trasporti e della logistica, ''le
Marche non possono permettersi di aspettare il 2020'' e serve
''individuare percorsi che garantiscano la ripresa del settore,
al di la' del compimento dell'Uscita Ovest''. (ANSA).
