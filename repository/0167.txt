#titolo Da Totti, Ferro e Argentero sostegno campagna sindrome Down - Associazioni - Salute e Benessere
  ROMA - Francesco Totti, il capitano della Roma, ha gia' risposto a Giacomo, suo grande tifoso, il cantante Tiziano Ferro ha invece rilanciato e fatto proprio il messaggio di Luca, che ascolta sempre le sue canzoni, l'attore Luca Argentero ha invece accolto la richiesta di Francesca, campionessa di sci e di nuoto e appassionata di teatro.  
Sono cinquanta i videomessaggi realizzati da ragazzi e ragazze con sindrome di Down per chiedere piu' voce ai loro beniamini, cantanti, calciatori, conduttori televisivi, nell'ambito di una campagna di sensibilizzazione e raccolta fondi lanciata in questi giorni da Coordown onlus, che coordina le associazioni di persone con sindrome di Down.  
In occasione della giornata mondiale dedicata alla sindrome di Down, che si tiene il 21 marzo, ai destinatari del messaggio viene chiesto un video di risposta, da diffondere tramite i canali di social network in modo a raggiungere il piu' alto numero di persone possibile, in cui si spiega l'importanza di fare una donazione. 
Tanti altri appelli sono ancora in attesa: come quello di Spartaco al cantante Jovanotti, quello di Federico al campione italiano di rugby Martin Castrogiovanni, quello di Francesca e Alessandro all'allenatore del Real Madrid Jose Mourinho. Sono circa 38mila le persone affette da sindrome di Down in Italia - ricordano le associazioni - e molto si puo' fare per migliorare la qualita' della loro vita con l'aiuto di tutti. In occasione della Giornata mondiale saranno tanti gli eventi organizzati sul territorio: a Treviso si discutera' di come gestire la sindrome di Down in eta' adulta e anziana, a Palermo si terranno uno spettacolo teatrale e una tavola rotonda sul tema dell'inclusione sociale, a Brescia e' stata gia' inaugurata una mostra fotografica dal titolo ''La settima onda''.  
