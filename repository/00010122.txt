#titolo Il 'movimiento' del Paraguay - Il poeta del gol
  (ANSA) - ROMA - Se fosse ancora vivo il grande Heriberto Herrera, mister paraguayano con successi in Italia con la Juventus e insuccessi personali nei confronti di Omar Sivori, indisciplinato e uomo "fuori schemi", avrebbe qualcosa da dire circa le strategie difensive dei suoi connazionali?  
 Di certo, il suo famoso "movimiento" non poteva prevedere l'ossessione difensiva e quello schema fu uno dei primi, efficaci tentativi del modulo  "a zona". Il continuo movimiento andava a favore del collettivo e penalizzava i talenti e così Sivori continuò ad intestardirsi con il suo sublime. Vi riuscì altrove rimanendo un genio.  
 Un pensiero adesso si affaccia: tanto vorremmo che il Paraguay conservasse il suo modulo di sempre, eminentemente difensivo, e questo per il sogno di vedere un'oasi di calcio non ancora contaminata da un gioco uguale su tutto il pianeta. La curiosità sarà, oltre che verificare ancora quel credo tattico, anche osservare quali sono, oggi, gli eredi di Delgado, Cagnete e di Romerito, quest'ultimo detto lo Zico di Asuncion.  
 Ma vi sarà da apprendere anche un altro fatto, ovvero di quanto sarà salita la linea difensiva paraguayana, se cioè si vedranno terzini e stopper pure sulla tre-quarti. Perché di fronte i paraguayani avranno i campioni del mondo e "infastidire alto il nemico" sarà una brillante intuizione. Pure, crediamo che nell'affresco della serata mondiale mancheranno le intuizioni paraguayane a proposito delle "provocazioni":  perdite di tempo, meline, interruzioni continue di gioco. Gioia per me, ma che sfortuna per l'Italia che non vi sia il movimiento...!   
