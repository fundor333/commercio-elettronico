#titolo Connectivity Concept Hyundai, smartphone sostituisce chiave - Componentistica - Motori
  ROMA - Hyundai si appresta a rivoluzionare l'infotainment e, in senso piu' ampio, il rapporto tra elettronica di bordo e smartphone. Con il Connectivity Concept, applicato sperimentalmente ad una attuale i30, la Casa coreana ha dimostrato come sia possibile eliminare le chiavi con trasmettitore - quelle usate nei sistemi keyless - sostituendole proprio con il telefonino. Sfruttando una tecnologia NFC, che permette l'identificazione senza contatto entro una distanza massima di 10 cm, il sistema attiva il dialogo tra l'auto e lo smartphone e permette l'apertura dell'auto. Una volta a bordo il guidatore puo' inoltre attivare una successiva fase di scambio dati con il sistema di infotainmente, in modo da aggiornare istantaneamente le regolazioni individuali dell'auto, la rubrica della navigazione, la playlist dei brani musicali e tutte le altre preferenze, comprese quelle relative a internet.  
 Nel suo sistema Connectivity Concept Hyundai ha anche previsto la ricarica wireless dello smartphone - soluzione gia' proposta da Chrysler - semplicemente appoggiando il telefonino in una determinata posizione nella plancia. Hyundai sta lavorando anche ad ulteriori sviluppi del sistema Connectivity Concept: ne e' un esempio il progetto a cui lavora con la Broadcom Corporation per trasformare l'auto in una rete ethernet ad alta velocita', eliminando cosi' i complessi e costosi cablaggi e portare i vantaggi della connettivita' wireless anche i dispositivi legati alla sicurezza ed all'assistenza alla guida, come le telecamere per il controllo dell'ambiente esterno all'auto, i sistemi di lane departure e quelli per il mantenimento della corsia.  
