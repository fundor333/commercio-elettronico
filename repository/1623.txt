#titolo Stop Strasburgo a sostanze che colpiscono ormoni - Altre news - ANSA Europa
  STRASBURGO - Serve una nuova legislazione europea che riduca drasticamente l'esposizione agli '' interferenti endocrini '', sostanze ''particolarmente pericolose'' che con tutta probabilita' sono all'origine del sensibile aumento dei  disturbi ormonali  negli ultimi vent'anni. E' l'appello contenuto in una risoluzione approvata oggi a larga maggioranza dell'Europarlamento (489 voti favorevoli, 102 contrari e 19 astensioni), riunito in sessione plenaria a Strasburgo. 
   
 ''Questa relazione mira a individuare la strada da seguire per gestire la questione degli interferenti: e' giunta l'ora dell'azione politica in base al  principio di precauzione '', ha commentato Asa Westlund, relatrice svedese del gruppo socialdemocratico. Gli interferenti endocrini sarebbero collegati al recente aumento dei casi di  compromissione della qualità dello sperma , all'inizio precoce della puberta' e ad alcuni tipi di cancro. 
   
 Tali sostanze includono gli ormoni steroidei, alcuni pesticidi, diossine e additivi plastici.     Gli eurodeputati invitano la Commissione Ue a proporre criteri chiari per valutare e definire tali sostanze, al fine di arrivare a una  nuova legislazione  ''entro il giugno 2015''. Strasburgo chiede inoltre iniziative immediate per  tutelare la salute umana , in particolare per difendere i gruppi vulnerabili come le donne in stato di gravidanza e i bambini. 
   
    
