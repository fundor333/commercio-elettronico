#titolo Si attendeva l'Africa, ma impressiona l'Asia - Visto da...
  (ANSA) - TOKYO - L'Africa non e' esplosa come avrebbe dovuto e alla fine del primo turno dei gruppi di Sudafrica 2010, il dato che emerge e' l'autorevolezza delle prestazioni di Corea del Sud, Giappone e Corea del Nord, che candidano l'Asia al ruolo inedito di terza forza calcistica dopo Europa e Sudamerica.  (ASCOLTA L'AUDIO)     I tre Paesi dell'Estremo oriente hanno impressionato e dato una chiara impronta smentendo, almeno per il momento, chi vedeva nel continente nero il football del futuro, la fucina di nuove idee e del 'calcio globale', fisico e tecnico. 
   Su sei squadre, pur piene di campioni, solo il Ghana ha vinto grazie a un rigore contro la Serbia, grazie a un maldestro fallo di mano. I padroni di casa del Sudafrica e la Costa d'Avorio di Didier Drogba hanno pareggiato (contro Messico e Portogallo); Nigeria, Algeria e Camerun hanno perso di misura rispettivamente contro Argentina, Slovenia e Giappone. 
   Una possibile chiave di lettura puo' essere quella data dal coach nipponico, Takeshi Okada. ''Sapevamo che il Camerun era molto piu' forte di noi fisicamente, ma i miei giocatori erano piu' che motivati''. 
   Generosita' e umilta', con la capacita' di ottimizzare le caratteristiche dei singoli, hanno contribuito a spegnere le velleita' di Samuel Eto'o e compagni: un pressing asfissiante fino al raddoppio e piu' di marcatura, con il centrocampista Keisuke Honda nell'inedito ruolo di uomo piu' avanzato a dare ordine al gioco, con Daisuke Matsui nel ruolo di motore a tutto campo, e con il portiere Eiji Kawashima a salvare il risultato nei minuti di recupero. 
   Stesso discorso per la Corea del Sud che, pur se di fronte a un'acciaccata Grecia, ha dato prova di spessore tecnico e tattico, trascinata dal capitano Park Ji-Sung, la stella coreana del Manchester United. Non da ultimo la Corea del Nord, alla sua seconda apparizione mondiale dopo la storica partecipazione del 1966 quando elimino' l'Italia: la squadra piu' in basso nelle classifiche Fifa, solo al 105/mo posto, e' riuscita a ingabbiare per 55 minuti il Brasile, prima di subire due reti e accorciare le distanze a due minuti dalla fine. 
   A differenza del calcio africano, l'Asia puo' diventare la vera terza forza nel panorama mondiale dopo Europa e Sudamerica, grazie alla capacita' di sintesi delle filosofie calcistiche del Vecchio continente adattate ai giocatori in forma peculiare. 
   Appena pochi giorni fa, la stampa sudcoreana ha osservato che ''gli allenatori europei hanno portato quello che mancava'',a d esempio, in Corea del Sud: ''manovre articolate di difesa, velocita' nel far girare la palla anticipando il pressing degli avversari e attaccanti abili negli assist e capaci di tentare direttamente la conclusione''. Pochi campioni di ottimo valore, intorno ai quali sono stare create squadre, all'insegna del ''rispetto e dell'umilta''.  
