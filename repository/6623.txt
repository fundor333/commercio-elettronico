#titolo Kristin Scott Thomas - Protagonisti
di Francesca Pierleoni 
 VAI ALLO SPECIALE  
 VENEZIA - In un film come questo "genuinamente divertente, ma con dentro anche molta tristezza, spero di essere riuscita a mantenere il giusto equilibrio. Non so evitare di essere tragica quando sono divertente e divertente quando sono tragica". Lo dice Kristin Scott Thomas, protagonista con Jean-Pierre Bacri e Isabelle Carré di Cherchez Hortense, la commedia drammatica di Pascal Bonitzer fuori concorso alla Mostra di Venezia, che ha avuto risate e applausi ieri alla proiezione stampa. 
 La storia ruota intorno a una bugia, quella che dice Damien (Bacri), professore di storia cinese, sposato a una regista teatrale, Iva (Kristin Scott Thomas). Quando il fratello della donna chiede a Damien di aiutare una loro amica, Zorica (Isabelle Carré), che rischia di essere espulsa dalla Francia, l'uomo, il cui padre (Claude Rich) è un importante funzionario pubblico, promette di risolvere il problema. L'impresa si rivela molto difficile, ma lui fa credere che tutto sia a posto. 
 Un errore che costa a Damien buona parte delle sue sicurezze, a partire dal legame con la moglie (che lo tradisce). "La scelta che fa il mio personaggio di abbandonare marito e figlio per un nuovo amore non è niente di nuovo - spiega la Scott Thomas -. Quello che mi ha interessato di Iva è la sua confusione apparente, il non sapere cosa vuole. E' per questo che commette molti errori, come pensare di volere una nuova storia. Sono cose che capitano, è parte della vita". Tra i punti forti del film c'é l'alchimia fra l'attrice e Jean-Pierre Bacri, pluripremiato come attore e sceneggiatore, in particolare per i film realizzati con la compagna Agnes Jaoui. 
 "E' la prima volta che io e Jean-Pierre recitiamo insieme, anche se sono una sua ammiratrice da molto tempo. Mi piace il suo essere molto comico e un po' oscuro, buio, affascinante". Bonitzer, che ha già diretto la Scott Thomas nel 2003 in Piccoli tradimenti, spiega che per Damien ha pensato "a Bacri per il suo talento comico ed emotivo. Solo che lui è molto selettivo, temevo non avrebbe accettato. Mi ha sorpreso quando mi ha detto che per lui questa sceneggiatura è stata una sorpresa e una felicità. Poi in coppia con Kristin funziona benissimo". Il regista nel film ha voluto toccare anche temi sociali: "Per anni in Francia la politica ha molto manipolato il tema dell'identità nazionale come quello dell'immigrazione clandestina. E per ora nonostante il presidente sia cambiato le cose non sono cambiate. Era un argomento che volevo toccare in sfumature diverse e senza cadere nella tragedia".  
