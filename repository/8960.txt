#titolo Coppa e bacio in diretta tv a Sara, enplein Casillas - Mondiali Sudafrica
  (ANSA) - MADRID- Non solo la Coppa del Mondo, ma anche il bacio piu' atteso: strappa un en plein il capitano delle furie rosse Iker Casillas che, dopo aver alzato la prima coppa del Mondo della Spagna, non ha esitato a baciare ieri sera a Johannesburg la sua ragazza in diretta, nonostante lei fosse la giornalista che lo stava intervistando.   Il bacio tra Sara Carbonero, inviata di TeleCinco in Sudafrica (Mediaset) e il capitano della Roja Iker Casillas era atteso da molti dopo che la storia tra i due aveva accompagnato tutto il mondiale e aveva fatto tanto scalpore da arrivare sulle prime pagine di quotidiani come Times di Londra.    ''Cosa vuoi che ti dica'', esordisce un emozionato Casillas quando la bella giornalista gli chiede una battuta sulla partita. ''Che tu mi dica come stai, come ti senti'', continua allora lei mantenendo l'aplomb. 
 ''E' un momento molto felice (...), ringrazio le persone che mi hanno appoggiato sempre, ai miei genitori, a mio fratello'', spiega un teso Casillas, che si interrompe con la voce tremante. ''Non importa, parliamo un po' della partita e poi torniamo..., no?'', dice Sara per uscire dal momento di imbarazzo del capitano, che pero' fa segno di no con l'indice, prima di abbracciarla e baciarla sulla bocca. Il secondo bacio di Iker si stampa invece sull'occhio della giornalista, mentre lei si prova a divincolare.     Il capitano e' gia' scomparso, quando Sara, visibilmente emozionata si lascia scappare un ''madre mia'' e passa la linea allo studio tra gli applausi dei presenti, dicendo ''continuiamo dopo, ok?''. 
 E proprio dallo studio partono gli elogi dei quattro commentatori a Casillas: ''che grande e' questo capitano, sapevo che avrebbe fatto qualcosa''.    E' un happy end quello della storia d'amore tra i due personaggi, ormai famosissimi, durante i mondiali, nonostante gli inizi poco promettenti. Il Times e altri giornali avevano infatti dato la colpa della sconfitta della Spagna contro la Svizzera alla presenza di Carbonero proprio dietro la porta di Iker. L'appariscente giornalista dai profondi occhi verdi, era comparsa piu' volte a bordo campo facendo volare le accuse di distrarre il portiere. Dopo lo scandalo, la ragazza era stata al centro di tutti gli sguardi dei fotografi e dei pettegolezzi della stampa. ''Ho piu' tiri addosso di un edificio di Sarajevo'', aveva detto Casillas, riferendosi a tutti gli attacchi della stampa scandalistica.     Sara si era invece munita di quaderno con la scritta ''callate la boca (stai zitto)'', interpretato da tutti come un segnale ai media che perseguitavano i due. Ma la vittoria, con bacio, sembra aver cancellato di colpo tutti i cattivi ricordi. Mentre migliaia di aficionados hanno salutato con un altro grido le gesta del portiere, trasmesse in diretta fino in Spagna. 
 Â   
