#titolo Iran: in Israele spot pubblicitario sdrammatizza tensione - Mondo
  
 La tensione legata ad un possibile attacco israeliano alle infrastrutture atomiche in Iran viene in questi giorni sdrammatizzata da uno spot pubblicitario ideato da una casa israeliana produttrice di cioccolato alla nocciola.    Lo spot - apparso ieri in anteprima sulla rete televisiva Canale 10 - mostra alti ufficiali statunitensi e responsabili israeliani alla difesa, seduti sui lati opposti di un tavolo, intenti in apparenza a discutere la opportunita' di un attacco. 
 Il dirigente israeliano non ha dubbi: ''In 33 minuti - garantisce - entriamo (in Iran) e usciamo''. Ma l'alto ufficiale statunitense (l'attore britannico John Cleese, un ex 'Monty Pyton') scuote la testa. E' palesemente contrario. 
 Fino a quando gli cade l'occhio su un vasetto di cioccolata da spalmare, e il suo sguardo si illumina.     Con il naso imbrattato di cioccolato, l'alto ufficiale pronuncia allora un termine in gergo ebraico (il nome del prodotto) che esprime una sensazione indiscutibile di entusiasmo. 
 Il dirigente israeliano e' pronto ad afferrare l'insperata palla al balzo: interpretata in maniera molto arbitraria la soddisfazione del militare statunitense, si lancia sul telefono rosso per ordinare ai bombardieri di decollare.     Il resto - lascia intendere lo spot - apparterra' alla Storia.Â   
