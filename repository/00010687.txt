#titolo Tumori: bisturi 'di radiazioni' per quelli piu' difficili - Speciali ed Eventi - Salute e Benessere
  Grazie ai giganteschi passi avanti nelle tecnologie, oggi le radiazioni arrivano sempre di piu' dove il bisturi non puo' andare, colpendo tumori che prima non venivano trattati. Lo ha affermato Dwight Heron, dell'universita' di Pittsburgh, durante una sessione del congresso Airo (Associazione Italiana di Radioterapia Oncologica) presieduto da Riccardo Maurizi Enrici. 
A trasformare la radioterapia in vera e propria radiochirurgia sono nuove tecniche di imaging, che permettono di delimitare con precisione la zona da irradiare, e i metodi sempre piu' precisi di direzionare le radiazioni con lettini 'intelligenti' e acceleratori di ultima generazione: "Si tratta di una chirurgia senza sangue, che puo' entrare in gioco nei casi in cui il chirurgo non puo' operare - spiega Heron - ad esempio quando il tumore si trova vicino ad aree 'delicate' come il midollo spinale, o ha gia' danneggiato molto l'organo che ha colpito".  
Gli esempi di tumori trattabili in questo modo aumentano di continuo: gli ultimi test clinici descritti dall'esperto riguardano ad esempio i glioblastomi, un tipo di tumori cerebrali, le neoplasie di testa e collo, che possono essere affrontate anche quando hanno dimensioni elevate, i tumori dei polmoni e del pancreas, che possono essere trattati evitando di asportare parti dell'organo e senza danneggiare i tessuti sani.  
Nel caso del polmone, ad esempio, un test clinico in corso a Pittsburgh sta per dimostrare che la radiochirurgia e' efficace quanto quella tradizionale, ma con meno effetti collaterali. Anche il Lazio dovrebbe entrare a far parte di questa sperimentazione, grazie a un centro realizzato proprio dall'universita' di Pittsburgh nell'ospedale romano San Pietro che dovrebbe iniziare a breve le attivita'.  
