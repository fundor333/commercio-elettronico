#titolo Vela: Soldini naviga lungo costa cilena a 17-20 nodi - Nautica e Sport - Mare
  (ANSA) - GENOVA, 28 GEN - Cinque giorni consecutivi di bolina piena. Da quando hanno doppiato Capo Horn, il 22 gennaio, Giovanni Soldini e i compagni, impegnati nella traversata New York-San Francisco, hanno trovato sulla loro rotta venti contrari che hanno reso piu' lenta e difficile la risalita lungo la costa cilena.  Da oggi pero' Maserati naviga con una ventina di nodi di vento da sud, a 17-20 nodi di velocita'.    ''Siamo a 35 gradi sud, la temperatura dell'aria e dell'acqua si sono alzate - ha detto Soldini, raggiunto oggi al telefono satellitare -. Finalmente navighiamo con un bel vento in poppa. 
A queste latitudini avremmo dovuto trovare vento da sud gia' tre giorni fa, invece finora abbiamo bolinato. Gli alisei veri e propri li incontreremo a partire dai 30 gradi sud. A bordo tutto bene, equipaggio e barca sono in ottima forma''. 
Giovanni Soldini e gli otto uomini dell'equipaggio di Maserati sono partiti da New York il 31 dicembre 2012 per tentare di battere il record della storica Rotta dell'Oro, 13.225 miglia da New York a San Francisco. A Maserati mancano ancora 4.850 miglia per l'arrivo a San Francisco. Il record New York-San Francisco nella categoria monoscafi appartiene a Yves Parlier a bordo di Aquitaine Innovations (57 giorni, 3 ore).  (ANSA).  
