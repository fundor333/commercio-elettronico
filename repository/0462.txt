#titolo Arancia pragmatica, terza Olanda vuole trionfo - Tempi Supplementari
  (ANSA) - ROMA - Inizio' tutto con il 'calcio totale'. Poi venne la versione senza Cruyff. E furono entrambi sconfitti all'ultima sfida. Ora c'e' una nuova chance di vincere il Mondiale: i fuoriclasse sono Sneijder e Robben, la terza Olanda. Il Paese che all'inizio degli anni Settanta ha cercato di abbattere il vecchio regime del calcio con una rivoluzione improvvisa e devastante, adesso cerca la rivincita sulla storia e sulla fortuna. Per spingersi piu' lontano di un'altra Olanda ancora, quella di Van Basten e Gullit, capace di prendersi l'Europeo, ma non la Coppa del mondo.        Nel 1974 la chiamarono Arancia Meccanica, il titolo di un film di Stanley Kubrick. Un meccanismo inarrestabile che annichiliva gli avversari spassandosela, come la banda di sadici guidata da Malcolm McDowell faceva con le proprie vittime. Lo chiamarono 'calcio totale': anche i difensori attaccavano e segnavano, anche gli attaccanti pressavano e difendevano. Preparazione fisica mai vista, tattica innovativa e campioni; non solo il Profeta Cruyff, ma anche Krol, Neeskens, Rensenbrink e Rep. Preceduta dal dominio dell'Ajax in Coppa dei Campioni (tre vittorie consecutive tra '71 e '73, piu' quella del Feyenoord nel '70), la nazionale 'orange' arriva da favorita alla finale del Mondiale in Germania. Di fronte ha proprio i tedeschi dell'Ovest, che dal calcio d'inizio non toccano palla per quasi un minuto: rigore, Neeskens segna. Sembra l'inizio di un altro massacro, ma i gol di Breitner dal dischetto e di Mueller spezzano il cuore a milioni di innamorati in tutto il mondo. Del resto, quell'anno la Coppa dei Campioni l'aveva vinta il Bayern Monaco (e cosi' sara' nel '75 e nel '76).     Quattro anni dopo, in Argentina, non c'e' Cruyff. Solo nel 2008 ha rivelato perche': l'anno prima aveva subito un tentativo cruento di sequestro in casa propria, davanti a moglie e figli. Arancia Meccanica, insomma. Quel fatto cambio' la sua visione della vita e del calcio. Senza il leader e' un'Olanda meno scintillante, ma ancora in grado di andare in finale (dopo aver liquidato l'Italia) e perdere 3-1 ai supplementari, di nuovo dai padroni di casa. Con un palo di Neeskens al novantesimo.    Il risarcimento, parziale, arriva dieci anni dopo. Europei in Germania (ancora la Germania), la generazione del grande Milan di Gullit-Rijkard-Van Basten porta gli olandesi al titolo contro un'altra bellissima incompiuta, l'Unione Sovietica di Lobanovski. Due a zero, il primo gol di Gullit, il secondo da leggenda di Van Basten.    Passano altri dieci anni per una nuova semifinale mondiale, in Francia. E' il '98, ci sono Bergkamp, Kluivert e i gemelli De Boer: fuori ai rigori contro il Brasile di Ronaldo. Fisico da giganti, classe e presunzione per gli olandesi, ma gambe deboli a undici metri dalla porta, come nel 2000 contro l'Italia agli Europei in casa. Nel 2010 gli eroi sono piccoli, talentuosi e spietati: con Sneijder e Robben l'Olanda, meno devastante e piu' prgmatica, puo' chiudere il conto aperto con i Mondiali e con la sorte  
