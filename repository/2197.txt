#titolo Simmetrie dell'Universo - Libri - Scienza&Tecnica
  La Natura si ammira di fronte ad uno specchio, materializzando la propria immagine riflessa attraverso precisi schemi matematici. Materia e antimateria: è questo il cuore dell'Universo che le leggi della fisica tentano di spiegare da anni alla ricerca della grande teoria unificata che racchiuda tutto. E proprio questa sfida è al centro del libro ''Simmetrie dell'Universo'' (Edizioni Dedalo, 248 pagine, 16 euro) di Paolo Berra, ingegnere nucleare che ha lavorato per diversi anni con il Cern di Ginevra. 
Il viaggio comincia con una carrellata dei 'giganti' che hanno lasciato un segno indelebile nella fisica del XX secolo: si parte con Albert Eistein e la teoria della relatività, per passare poi alla meccanica quantistica con Plank e Bohr, e alla teoria delle antiparticelle nata agli inizi del Novecento dal genio del fisico inglese Paul Maurice Dirac. L'elenco prosegue con tanti altri scienziati, sui quali non mancano anche alcuni aneddoti che ci danno qualche indizio per comprendere meglio le loro personalità. 
Nella seconda parte del libro si passa ai capisaldi della fisica moderna, mentre nella terza parte si affronta la misteriosa questione dell'antimateria nell'Universo. Infine il libro rivela i segreti degli attuali esperimenti dei grandi acceleratori di particelle, primo fra tutti il Large Hadron Collider (Lhc) di Ginevra, e dimostra come l'antimateria sia più vicina a noi di quanto non immaginiamo: basti pensare a tutte le applicazioni che trova in medicina, dalla tomografia a emissione di positroni (PET) fino alla cura dei tumori con l'adroterapia.  
