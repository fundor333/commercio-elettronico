#titolo Arriva 'app' per emergenza spiaggiamento delfini - Ambiente e Pesca - Mare
  (ANSA) - Genova, 9 mar -  Smartphone e tablet in soccorso dei delfini. Una piattaforma sperimentale open source gratuita per la raccolta, la visualizzazione e la geolocalizzazione interattiva di informazioni, già sperimentata per la Protezione Civile, verrà ora utilizzata nell'emergenza spiaggiamento delfini che sta interessando in particolare il Santuario Pelagos. 
 ''MaMaS'', questo il nome dell'applicazione, si basa sull'utilizzo di telefoni cellulari o di internet per comunicare in tempo reale ed è stata realizzata dalla Fondazione Cima (Centro internazionale di ricerca sul monitoraggo ambientale con sede a Savona). ''La sua filosofia - spiega Aurelie Moulins, ricercatore della fondazione - si basa sul 'crowdsourcing', ovvero la combinazione di attivismo sociale, citizen journalism e informazione geospaziale. I cittadini diventano sentinelle per la raccolta dati e sono responsabilizzati sui comportamenti da tenere per la tutela dell'ambiente''. 
 Spesso a segnalare la presenza di un animale in difficoltà o di una carcassa lungo la costa è proprio il cittadino. L'allerta viene allora gestita in accordo con i protocolli previsti dalla rete spiaggiamenti ma può capitare che sfugga alla vigilanza delle autorità di competenza. MaMaS consente anche di verificare l'identificazione della specie grazie alla possibilità di allegare foto e video.  
