#titolo Libro del giorno: Titanic, la vera storia  - Libri - Mare
   (di Francesco Gerace) (ANSA) - ROMA, 13 APR -  WALTER LORD, 'TITANIC, LA VERA STORIA' ( GARZANTI, PP 192, 11,60 EURO) - 
 Il Titanic, cento anni dopo. La storia del più celebre dei naufragi ritorna in occasione del centenario del disastro nel volume di Walter Lord, 'Titanic, la vera storia' considerato la più fedele e drammatica ricostruzione dell'affondamento del Titanic. Si tratta di un volume agile che racconta fin nei dettagli una storia che il cinema e la televisione ci hanno riproposto in tutte le salse. Anzi, va detto che ogni nuovo spunto per raccontare quella drammatica vicenda è sempre partito da questo libro, segno di una grande precisione e fedeltà nel ricostruire gli avvenimenti di quella terribile notte fra il 14 e il 15 aprile 1912, quando la più maestosa e lussuosa delle navi del tempo andò a sbattere contro un iceberg. 
 Il  Titanic  era partito da Southampton in Gran Bretagna, il 10 aprile, ed era atteso a New York il 17 aprile. Era il viaggio inaugurale, e come tale salutato da squilli di tromba, paginate di giornali e tanta festosità. Quella tragedia, per le dimensioni e per le sue modalità, continua a commuovere il mondo. Nel libro di Lord, pubblicato per la prima volta nel 1995, rivive in tutta la sua drammaticità la vicenda dei 2207 tra passeggeri e uomini dell'equipaggio imbarcati su quel gigante dei mari e poi rimasti in balia delle gelide acque dell'Oceano Atlantico per una notte intera. Ci furono soltanto 705 superstiti. A completare il volume, nel quale ci sono i racconti dei superstiti, le cronache degli ultimi momenti di vita della nave e dei suoi ospiti; storie di miliardari, di avventurieri e anche di molti poveretti a bordo del transatlantico; descrizioni accurate dei finimenti lussuosi e sfarzosi della nave, c'é anche una interessantissima sezione fotografica. Immagini originali del tempo, in buona parte inedite, recuperate in archivi di privati e di fondazioni. Fotografie che mostrano il Titanic vero, non quello che molti in verità oggi conoscono solo per la ricostruzione cinematografica; e c'é anche la nave gemella, l'Olympic: una foto che rappresenta una rarità assoluta. 
 Nel libro anche immagini delle cabine di prima classe, riccamente e finemente arredate, i locali adibiti a ristorante e salotti, i ponti. C'é il comandante, in posa, impettito e orgoglioso di trovarsi alla guida del più imponente dei transatlantici del tempo. E altre immagini ancora, compresi alcuni biglietti d'addio scritti dai passeggeri quando era ormai chiaro il destino della nave, a completare una ricostruzione storica accurata.(ANSA).  
