#titolo Marco Bellocchio - Protagonisti
Dell'inviato Francesco Gallo 
 Un film non schierato, senza nessuna bandiera politica, anzi nel segno della tolleranza, la vicenda recente del Cardinal Martini, quella della film commission del Friuli Venezia e la certezza di definirsi ateo. Marco Bellocchio alla presentazione di 'Bella addormentata' si è soffermato su più temi. 
 CARDINAL MARTINI  - "Sono stato molto colpito dalla conclusione della vita del cardinal Martini. Non è in discussione la sua fede, ma chiedere una sedazione e un non accanimento terapeutico é una cosa che colpisce. Anche nel mio film, Papa Wojtyla dice: 'Lasciatemi tornare'. Ma non ho mai neppure pensato lontanamente che questa vicenda poteva aiutare il film. Come tutti sanno sono tutto, ma non certo cinico da sperare che la sua morte potesse far entrare qualcuno di più a cinema. Il cardinal Martini mi era poi molto simpatico, un personaggio difficile che la Chiesa non respingeva, ma conteneva". 
 ORIGINE FILM  - "Ho fatto questo film perché sono stato aggredito e coinvolto da quello che vedevo e sentivo sul caso Eluana Englaro, ma non volevo fare un film a tesi, anche se credo che osservando bene si capisca la mia posizione. Non volevo dunque essere ecumenico né dire che tutti hanno ragione ma neppure disprezzare le diverse posizioni". 
 CATTOLICI  - "Non mi sono convertito, la mia posizione resta laica. Non sono voluto entrare nel merito della fede, ma non c'é neppure un atteggiamento che vuole conciliare e salvare le varie posizioni. Insomma, non voglio condannare chi ha fede, anche se io non la ho. La mia formazione è comunque cattolica e molte cose di quell'educazione soni incancellabili. Siamo in Paese pieno di cattolici. Anche nel governo ce ne sono tanti. Io con loro mi confronto, scambio le idee, non voglio certo cancellarli, ma non possiamo neppure amarci. Insomma quando si parla di Paradiso io non riesco ad andare oltre". 
 LA CASA DEI RISVEGLI  - "Non si deve sentire minacciata perché non è rappresentata nel film che non ha una bandiera con una tesi. Io ho una mia idea, ma sono un artista e devo essere libero di immaginare. In un film non si possono rappresentare tutte le posizioni, ma questo non si può fare. Comunque, non credo che 'Bella addormentata' sia una minaccia alla cura". 
 PINO ENGLARO  - "Mi sono sentito in dovere di parlare con Pino Englaro gli ho detto che avrei fatto un film di fantasia che aveva in sottofondo questo dramma. So che ha visto il film, ma non voglio rivelare quello che mi ha detto. Ci incontreremo a Udine il sette". 
 POLITICA E POLITICI  - "Mi ricordo che in un film di Moretti qualcuno dice a un certo punto:'ma dov'é la lotta di classe?'. Insomma perché parlare di un film politico. Verso i politici abbozzati nel mio film non c'é un atteggiamento di disprezzo, ma casomai la consapevolezza di un loro smarrimento, di una loro disperazione. Non dico loro: andate a casa. Ma come dice Hertlitzka nel mio film sono come malati di mente. E che la cosa giusta è dare loro medicine perché i malati sono di una noia mortale". 
 FRIULI VENEZIA GIULIA FILM COMMISSION  - "La Film commission, va detto, ha lavorato lavorato molto bene per il mio film e il comune di Udine ha collaborato con molta precisione e attenzione. Durante la lavorazione non c'é stato nessun incidente. Nessuno ci ha detto fate schifo. Poi, per ragioni credo politiche, la provincia e la regione del centrodestra hanno fatto un sabotaggio a posteriori contro il film. Mettendo in atto la cosa più che grottesca e autodistruttiva che potessero fare: l'abolizione della film Commission in nome del principio: ve la faccio pagare e vi cancello"  
