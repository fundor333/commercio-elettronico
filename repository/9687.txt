#titolo Turchia: Relatrice Pe, presto possibile ripresa negoziati - Politica estera, sicurezza e difesa - ANSA Europa
     (ANSA) - BRUXELLES, 09 GEN - Nel 2013 la Turchia potrebbe
riprendere i negoziati di adesione con l'Unione europea,
congelati da tempo. A rilanciare l'ipotesi e' Ria Oomen-Ruijten,
la relatrice del Parlamento europeo per il dossier Turchia, in
occasione di una conferenza stampa oggi a Bruxelles.    ''Quello che spero - ha detto Oomen-Ruijten - e' che alcuni
blocchi nel Consiglio Ue vengano rimossi''. In particolare, si
parla di aperture da parte di Parigi: ''Sembra che nei primi
mesi dell'anno possa essere rimosso il blocco della Francia sul
capitolo dei negoziati sulle politiche regionali'' ha precisato
Oomen-Ruijten, rispondendo alle domande dei giornalisti. ''Non
c'e' nulla di nuovo'' sul dossier Ue-Turchia invece secondo le
fonti diplomatiche francesi a Bruxelles, che non fanno commenti
sulle affermazioni dell'eurodeputata olandese. 
   Secondo l'eurodeputata nel 2013 occorre che il dialogo
Bruxelles-Ankara venga rafforzato nei settori della ''giustizia
e dei diritti fondamentali'', sui quali ''occorre dare dei
parametri di riferimento (i cosiddetti 'benchmark' dei negoziati
di adesione) perche' la Turchia possa fare progressi''. 
  La relatrice del Parlamento europeo ha quindi rivolto un
appello a Stati membri dell'Ue e alla stessa Turchia perche' nel
2013 venga avviato ''un dialogo piu' costruttivo''. ''Le due
parti - ha concluso Oomen-Rujten - devono fare gli sforzi
necessari, altrimenti (ndr, il processo di allargamento) non
funziona''. L'eurodeputata olandese ha anche spiegato che quasi
il 75% degli investimenti diretti in Turchia arriva da Stati Ue:
''Esiste un'interdipendenza e se ora e' un Paese prospero - ha
affermato - e' anche merito dei cittadini europei''. (ANSA)
           
