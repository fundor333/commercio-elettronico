#titolo SCHEDA Costi politica: 7 regioni in mirino procure  - Cronaca
  Le ostriche divorate da Batman Fiorito e dai suoi colleghi laziali a spese dei cittadini hanno fatto saltare il tappo e segnato, molto probabilmente, un punto di non ritorno: perche' ormai non e' solo l'opinione pubblica a voler vedere chiaro su come ogni anno vengono spesi decine di milioni di euro di fondi pubblici destinati alle Regioni. Gli archivi dei giornali sono pieni di notizie di sprechi da parte di enti locali dal Veneto alla Sicilia, ma ora sono le procure di mezza Italia a voler approfondire se solo di sprechi si tratta o se c'e' qualcosa di penalmente piu' rilevante, come sembrerebbe emergere dall'inchiesta sul Lazio. Al momento, sono 7 su 20 le Regioni su cui ci sono indagini che riguardano i fondi destinati ai gruppi consiliari: Basilicata, Campania, Sardegna, Sicilia, Lazio, Emilia-Romagna, Piemonte. In Valle d'Aosta e' scoppiata inoltre una bufera per contributi Inps pagati con i soldi del gruppo consiliare. 
 BASILICATA : L'indagine sulle spese dei consiglieri (della legislatura precedente) fu aperta dal pm Woodcock nel 2009 e riguardava in particolare i rimborsi chilometrici previsti per chi non e' di Potenza. Quattro gli indagati rinviati a giudizio con le accuse di falso e truffa: il presidente dell'assemblea Prospero De Franchi (Federazione popolari di centro), i due vicepresidenti Franco Mattia (Pdl) e Giacomo Nardiello (Pdci), e Franco Mollica (Centro popolare). L'accusa e' che i quattro abbiano percepito i rimborsi indebitamente perche', in realta', risiedevano a Potenza e non nei comuni dichiarati. Mollica, con l'Mpa, e Mattia, con il Pdl, sono stati rieletti nel 2010. 
 CAMPANIA : Le indagini interessano il periodo 2008-2012: nei giorni scorsi la Gdf si e' presentata nella sede della Regione e ha acquisito i bilanci del quinquennio. Il fascicolo, in mano al pm Novelli e al procuratore aggiunto Greco, ipotizza il reato di peculato per eventuali sprechi e irregolarita' addebitabili agli attuali consiglieri ma anche per l'attivita' degli esponenti della precedente assemblea. L'unico indagato, al momento, e' Ugo De Flaviis (Udeur), per un presunto episodio illecito emerso nell'ambito di una diversa inchiesta. In totale, hanno calcolato i pm, i consiglieri hanno ricevuto per l'attivita' del gruppo, la comunicazione e i portaborse, 4.231.245 nel 2008; 4.182.141 nel 2009; 4.579.641 nel 2010; 4.469.891 nel 2011 e nel 2012. 
 SARDEGNA : Rischiano di andare a processo 20 consiglieri per le spese del Misto nella legislatura 2004-08. A 17 di loro (il Gup decidera' il 24 ottobre) e' contestato il peculato: l'ipotesi e' che parte del denaro destinato al funzionamento dell'attivita' politico-istituzionale sia stato utilizzato per spese personali: auto e vestiti, bollette, viaggi e cene. Per altri 2 consiglieri l'udienza preliminare e' il 15 novembre, mentre per il senatore del Pdl Silvestro Ladu, ex assessore, il processo si terra' il 5 novembre. Con i soldi del gruppo, per l'accusa, avrebbe fatto riparare anche l'auto della moglie. In totale gli contestano spese illegittime per 253 mila euro. 
 SICILIA : A coordinare l'inchiesta sull'utilizzo dei fondi da parte dell'Ars, al momento solo un'indagine conoscitiva, e' il procuratore aggiunto Leonardo Agueci, che dovrebbe ricevere i documenti contabili sui trasferimenti dall'Ars ai gruppi nei prossimi giorni. Quest'anno l'Ars ha versato ai gruppi 12,65 milioni ma si tratta di una cifra destinata ad aumentare visto che nel bilancio triennale 2012-2014 e' previsto un incremento di 100 mila euro. La fetta piu' consistente di trasferimenti e' andata al Pd, che avrebbe incassato circa 2,5 milioni; circa 1,9 milioni il Pdl, 700 mila euro Fli e Grande Sud, qualcosa in piu' l'Udc che ha utilizzato 200 mila euro per i portaborse. 
 LAZIO : L'inchiesta che ha portato all'iscrizione nel registro degli indagati di Franco Fiorito e dei suoi due segretari (l'accusa e' di peculato ma si sta valutando l'ipotesi di reato di associazione a delinquere) prende il via dalle segnalazioni fatte dall'allora capogruppo Francesco Battistoni riguardo a bonifici sospetti fatti dal collega di partito su alcuni conti stranieri. Secondo l'accusa, sui conti di Fiorito sarebbero stati dirottati almeno 1,2 milioni appartenenti al gruppo, ma le indagini non hanno ancora accertato la reale destinazione di assegni per oltre 800mila euro e di bonifici per circa 600mila euro. Nei giorni scorsi la Gdf ha acquisito documenti del gruppo del Pdl ora sul tavolo dei pm insieme a quelli presentati da Fiorito. Ma non e' solo Roma ad indagare: la procura di Viterbo ha iscritto l'ex assessore Angela Birindelli per aver favorito alcune commesse a cantine del Viterbese per Vinitaly 2011. 
 EMILIA ROMAGNA : L'inchiesta e' coassegnata ai pm Morena Plazzi e Antonella Scandellari, i due magistrati gia' titolari rispettivamente dell'inchiesta sull'uso dei rimborsi elettorali della Lega (Plazzi) e sulle interviste a pagamento dei consiglieri regionali e sull'uso dei fondi del gruppo dell'Idv. I due magistrati saranno coadiuvati da un pool appositamente costituito di cinque investigatori della Guardia di Finanza. 
 PIEMONTE:  La Guardia di Finanza ha acquisito questa mattina la documentazione relativa alle spese di tutti i gruppi a partire dal 2008. L'inchiesta dei pm Andrea Beconi ed Enrica Gabetta, e' stata innescata da una 'rivelazione' fatta dal deputato del Pdl Roberto Rosso a Telelombardia: la settimana bianca di un consigliere venne rimborsata dalla Regione. Il lavoro dei magistrati mira a verificare se ci sono casi di malversazione dei fondi o di irregolarita' nella rendicontazione di spese e nelle richieste di rimborso, o di percezione irregolare di benefit. 
 VALLE D'AOSTA  -  Ai tre consiglieri regionali valdostani del Partito Democratico i contributi volontari per la pensione sono pagati con i soldi del gruppo consiliare. La notizia - pubblicata dal quotidiano La Stampa - ha scatenato le polemiche nella regione alpina ed è verificabile consultando il bilancio del gruppo, aggiornato on-line da quattro anni e dettagliato per ogni voce di spesa.  
