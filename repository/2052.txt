#titolo A Cogne si rinnova il mito della maratona sugli sci - Spettacoli e Sport
    
 
   
 
 La competizione, giunta al 33/o appuntamento, vedra' ai nastri di partenza fondisti provenienti da tutto il mondo, per la maggior parte amatori desiderosi di confrontarsi da vicino con i numerosi campioni italiani e stranieri presenti alla prova. La gara, da affrontare rigorosamente a tecnica classica, presenta quest'anno due tracciati, quello tradizionale della lunghezza di 45 chilometri e la versione 'light' da 25 chilometri, entrambi con classifica ufficiale e aperte ai tesserati Fisi. Per gli sciatori del 'fine settimana' resta comunque aperta la possibilita' di prendere parte alla 'MarciaGranParadiso Day', manifestazione non competitiva senza l'inserimento all'interno della classifica ufficiale, che si tiene sullo stesso tracciato della prova principale. Gli atleti partiranno dal prato di Sant'Orso, nel cuore di Cogne: dapprima 'in linea' i campioni e i fondisti piu' quotati del gruppo 'elite', poi gli altri concorrenti ordinati secondo il numero crescente di pettorale. Il percorso puntera' verso Epinel (la parte piu' bassa del tracciato) per poi risalire dapprima a Valnontey e poi a Valeille, prima del passaggio a Lillaz e dell'arrivo di nuovo a Cogne, mentre i concorrenti della 'light' da Valnontey raggiungeranno direttamente Cogne dopo 25 chilometri. Nell'Albo d'Oro figurano nomi del calibro del bi-campione olimpico di Torino 2006 Giorgio Di Centa (trionfatore di ben quattro edizioni), e di Marco Albarello, Johann Muehlegg, Giorgio Vanzetta, Guidina Dal Sasso, Gabriella Paruzzi e dei campioni norvegesi Odd Bjoern Hjelmeset ed Anders Aukland. Nel 2012 la gara e' stata vinta da due atleti bergamaschi, Giovanni Gullo (Fiamme Gialle) che ha preceduto Luca Orlandi e l'ex-azzurro Cristian Zorzi, ora nella squadra italiana di Marathon Cup, in campo maschile e Melissa Gorra (Cs Esercito). Per informazioni www.marciagranparadiso.it. 
    
