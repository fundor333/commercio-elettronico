#titolo Ottenuto un topo ancora più 'umano' - Biotech - Scienza&Tecnica
  Un topo da laboratorio ancora più 'umano', dotato di una risposta immunitaria molto simile alla nostra, promette di velocizzare la ricerca di nuove cure contro malattie come il cancro, il diabete e la tubercolosi. Lo hanno messo a punto i ricercatori dell'università della California del Sud (Usc), che pubblicano il risultato del loro lavoro sulla rivista dell'Accademia americana delle scienze, Pnas. 
Topi e ratti sono da tempo preziosi alleati della ricerca perchè hanno caratteristiche biologiche e genetiche che ricordano da vicino la fisiologia degli umani. Rimangono però delle profonde differenze, che spesso possono anche pregiudicare l'esito delle sperimentazioni. A volte può infatti accadere che terapie straordinariamente efficaci nel modello animale si dimostrino fallimentari nell'uomo: è il caso del farmaco antitumorale alfa-galattosilceramide (alfa-GalCer), che nell'uomo non riesce ad attivare le difese immunitarie per eliminare le cellule malate come invece accade nel topo. 
Le ragioni di queste differenze nella risposta immunitaria non sono ancora del tutto chiare, ma si ipotizza che una molecola in particolare giochi un ruolo centrale: si chiama CD1d ed è espressa su un particolare tipo di cellule che innescano la risposta immunitaria innata. I ricercatori californiani hanno quindi provato a modificare geneticamente alcuni topi in modo che esprimessero una molecola CD1d molto più simile a quella umana. E alla fine i risultati li hanno premiati: le molecole CD1d 'umanizzate' sono riuscite ad attivare i linfociti T killer (un particolare tipo di globuli bianchi che attaccano i tumori e le infezioni) negli animali trattati con l'antitumorale alfa-GalCer. Una volta attivate, le cellule T killer reagiscono nel giro di poche ore: questa risposta rapida le rende difficili da studiare, ma allo stesso tempo le rende anche un target molto interessante per nuovi farmaci. Grazie al nuovo topo 'umanizzato', dunque, sarà possibile testare in modo piu' accurato questi farmaci prima di sperimentarli sull'uomo. 
''E' il modello migliore che abbiamo a disposizione'', afferma il coordinatore dello studio Weiming Yuan. ''In questo modo - aggiunge - abbiamo preparato una piattaforma per velocizzare l'identificazione di immunoterapie che possano eliminare il tumore e rendere i vaccini ancora piu' potenti''. In precedenza era possibile solo ipotizzare se un farmaco avrebbe potuto funzionare anche nell'uomo: ''ora - conclude il ricercatore - le probabilità di successo sono passate da 1 su 100 a 1 su 5''.  
