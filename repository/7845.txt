#titolo Concilio: Pose fine a monopolio maschile su teologia  - Politica
CITTA' DEL VATICANO - Marinella Perroni è dottore in teologia, insegna Nuovo Testamento in una università pontificia, ha per studenti anche dei sacerdoti, è presidente del "Coordinamento teologhe italiane (Cti)". Senza il Concilio ecumenico Vaticano II una figura come la sua semplicemente non sarebbe mai esistita. Sta in questa constatazione il segno di una delle maggiori eredità del Concilio, di cui l'11 ottobre ricorre il 50.mo anniversario dell'apertura. Le donne, come anche i laici, non parteciparono attivamente all'incontro dei circa 3000 vescovi cattolici: le 23 donne ammesse ai lavori da Paolo VI, a partire dal '64, erano uditrici senza diritto di parola. Ma la ricerca storica ha ricostruito il peso che queste donne, ammesse in aula con il velo nero in testa e che i padri sinodali chiamarono ''madri", esercitarono nel sollecitare il Concilio a porsi problemi reali sulla condizione femminile e sui diritti delle donne. Anche per questo nella Chiesa cattolica ora esistono delle teologhe. Scorrendo la biografia di quelle 23 figure, si comprende "l'apporto concreto che hanno dato al di là della proibizione di parlare: dal Concilio - sottolinea la presidente del Cti - è nato il pensiero di entrare nelle facoltà teologiche, è finito il monopolio maschile sulla teologia, le donne sono diventate soggetti interpretanti". Perroni, classe '47 e cattedra al Pontificio Ateneo Sant'Anselmo di Roma, in una conversazione telefonica con l'Ansa, in prima battuta chiarisce la posizione sua e delle teologhe italiane sulla polemica se si debba intendere il Vaticano II come una "frattura" rispetto alla tradizione precedente della Chiesa, o invece in "continuità" con questa. "Abbiamo volutamente deciso come teologhe - commenta - di uscire dalla tenaglia 'continuita'-fratturà: è posta male e non ci interessa, la ricerca teologica a nostro avviso va per altre strade, e questa diventa una diatriba accademica". 
 E infatti la polemica "ermeneutica della rottura o ermeneutica della continuità" non entra nel convegno teologico internazionale "Teologhe rileggono il Vaticano II, assumere una storia, preparare il futuro", in corso dal 4 ottobre a domani proprio nell'ateneo Sant'Anselmo. Papa Giovanni convocando le assise ecumeniche, ricorda la presidente del Cti, "ha semplicemente espresso un desiderio presente da decenni all'interno della Chiesa, quello di essere contemporanea a questo mondo che stava cambiando e di ragionare sulla fede, la speranza, la presenza della Chiesa al mondo in modo tale da poter esser interlocutrice del mondo e non cittadella fortificata". Questa ricerca di dialogo, rimarca Perroni, "ha espresso tutta la potenzialità della chiesa dell'epoca, c'erano vescovi da tutti i paesi, era finito l'eurocentrismo, i vescovi si facevano accompagnare dai teologi, cioé era finita anche una certa paura della teologia che aveva fortemente condizionato la chiesa di Pio X e provocato la lotta contro il modernismo". La "cifra" dell'evento ecclesiale "era quella della fiducia e del dialogo, e sarebbe bello - riflette la teologa - se ciò rimanesse come patrimonio acquisito: essere cattolico è una conquista, un punto di arrivo, a cui si giunge con la conciliarità, con il dialogo, con il tentativo di creare consenso". "In un mondo di differenze, pluralità, diversità, questa è una cifra importante, che qualifica; il concilio ecumenico Vaticano II si è confrontato con un'ecumene che noi oggi chiamiamo globalizzazione, per una globalizzazione della pace e della fiducia". 
 Due papi per un Concilio, indetto da Roncalli e portato a termine da Montini. "Mi sentirei di dire - commenta - che l'impronta dei caratteri si è sentita sui pontificati e sul concilio. Giovanni era fiducioso e ha avuto l'idea del Concilio, non sappiamo se Paolo VI l'avrebbe avuta, ma si è trovato il Concilio tra le mani, e un immediato postconcilio". Un postconcilio tutt'altro che facile: "Il Concilio - osserva Perroni - esce dal Vaticano ed entra nella vita della Chiesa con una forte pressione che è quella di anni fine '60, che era una pressione un po' estremizzata, totalizzante, e quindi un po' del 'tutto e subito', piuttosto carismatica anche molto emotiva, c'erano quelli che già pensavano al Vaticano III e quelli che avevano nostalgia del Vaticano I, generazioni calde e fredde messe insieme che generarono una turbolenza nella chiesa".  
