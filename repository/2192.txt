#titolo Sfere spaziali robot nate nelle scuole - Primopiano Ragazzi
  Si chiamano 'I programmatori della domenica' (Sunday Programmers), ma hanno dimostrato tutto il loro talento vincendo un concorso 'spaziale': sono gli studenti del liceo scientifico Enrico Fermi di Padova, che insieme ai coetanei di due licei berlinesi sono stati proclamati vincitori per l'Europa del concorso Zero-Robotics (robotica a gravità zero). La finalissima è stata giocata a bordo della Stazione spaziale internazionale (Iss) in orbita intorno alla Terra. 
La competizione, organizzata dal Mit di Boston e dalla Nasa, si è rivolta anche quest'anno agli studenti delle scuole superiori di Europa e Stati Uniti con l'obiettivo di creare dei programmi che permettessero di far rotolare e muovere nell'aria delle sfere-robot all'interno dell'ambiente a gravità zero della Stazione Spaziale.  
Le Sfere sono dei veri e propri satelliti grandi come una palla da pallavolo e dotati di un proprio sistema di alimentazione, propulsione e navigazione. Il gioco spaziale, chiamato RetroSpheres, prevedeva la sfida in velocità dei mini robot attraverso un percorso completato consumando il minor carburante possibile. Durante i tre minuti di percorso, le sfere venivano mosse grazie a getti di gas compresso. Gli sfidanti potevano raccogliere carburante extra dai satelliti in disuso e ottenere altri punti dalle manovre per evitare i satelliti stessi, mentre passavano attraverso le nuvole di polvere degli avversari. 
Al concorso hanno partecipato 96 squadre statunitensi e 47 europee: di queste, 9 squadre a stelle e strisce e sei dal vecchio Continente sono arrivati alla finalissima, seguendo le acrobazie dei loro robot in orbita dalla sede del Mit di Boston e dal Centro di Ricerca Spaziale e Tecnologica dell'Agenzia spaziale europea (Esa) in Olanda, l'Estec.  
