#titolo Porti: Savona, buon inizio 2013 con un +9% - Porti e Logistica - Mare
  (ANSA)- SAVONA, 5 FEB - Esordio positivo nel mese di gennaio per i traffici del porto di Savona, che ha chiuso con un +9% rispetto al gennaio 2012. Rispetto allo stesso mese dello scorso anno si è registrato un marcato aumento della movimentazione delle rinfuse solide industriali (carbone e minerali) e un trend di nuovo verso l&#8217;alto del traffico dei prodotti ortofrutticoli (Reefer Terminal di Vado ha segnato + 25%) dopo un anno non facile caratterizzato per gran parte dal segno negativo.     Analizzando i movimenti del mese, il comparto delle rinfuse solide (+91%) risulta trainato dai minerali e dai carboni, mentre viene segnalata una contrazione delle rinfuse alimentari (cereali e semi) e delle altre rinfuse solide (Petcoke, fertilizzanti, etc) con -23%. La crescita, per quanto riguarda i carboni, sfiora le 100 mila tonnellate di merci. Per quanto riguarda i minerali, le 18 mila tonnellate raggiunte a fine gennaio sono un segnale di ripresa dell&#8217;attività produttiva dell&#8217;industria pesante. 
Contrazione invece nel comparto delle rinfuse liquide, che chiudono con -4,9%, riportabile ad un minor movimento dei prodotti raffinati e delle altre rinfuse liquide (biocarburanti etc), mentre l'importazione di greggio segna un aumento anche se abbastanza limitato (+2.3%).    Forte ripresa per il settore delle crociere (+95%) dopo la battuta di arresto subita proprio un anno fa con l'incidente della Costa Concordia al Giglio. Buono infine il risultato anche nel settore dei traghetti che registra +16%. Nel complesso si registrano 38.365 passeggeri nel comprensorio Savona-Vado, con 18.718 passeggeri  in più rispetto al gennaio 2012. (ANSA)  
