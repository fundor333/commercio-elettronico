#titolo Reggia Venaria per i giovani, fino a giugno scuole gratis - In Viaggio
  TORINO - Ingresso gratuito per gli alunni di ogni scuola ed eta' e incontri con esperti per conoscere in modo piu' approfondito il patrimonio storico e culturale della Reggia: sono le novita' che il Consorzio La Venaria Reale propone per avvicinare i piu' giovani allo straordinario complesso architettonico e naturalistico piemontese. 
   Fino al prossimo 30 giugno, l'ingresso sara' gratuito per tutte le classi scolastiche che potranno visitare la Reggia e i giardini, scegliendo tra visite guidate, itinerari tematici, incontri con esperti, laboratori, attivita' ludiche differenziati per eta' e per area tematica. 
   Per le scuole superiori, ogni giovedi', a partire dal 14 marzo, i servizi educativi della Reggia propongono inoltre incontri con storici dell'arte, storici, architetti e agronomi. ''Diamo la possibilita' - spiega Silvia Varetto, responsabile dei Servizi Educativi della Venaria - di favorire 'dialoghi di conoscenza' direttamente davanti alle opere e agli scorci della Reggia e dei giardini. Si costruisce cosi' un rapporto con esperti per creare partecipazione tra i piu' giovani. E' segno di apertura e cura verso il pubblico''. Gli incontri avvengono negli orti per i bambini delle scuole primarie, nella Reggia per i ragazzini di quelle secondarie. 
   Un'altra novita', questa volta per i piu' piccini, e' la 'penna magica', uno strumento interattivo che fara' da guida ai bambini dai 7 agli 11 anni alla scoperta della Reggia e dei Giardini. Una mappa appositamente realizzata aiuta ad orientarsi negli immensi spazi Sei-Settecenteschi. Puntando la penna sugli 'smile' colorati, una voce insegnera' a guardare le decorazioni e l'architettura, con un po' di storia per capire meglio il luogo, simpatici quiz a risposta multipla per mantenere viva l'attenzione e qualche aneddoto sulla vita di corte.  
