#titolo Riapre il Parlamento - Arte e Cultura
  Sono state riaperte a Torino le grandi sale del Parlamento Subalpino e del Regno d'Italia, che fanno parte del percorso espositivo del Museo Nazionale del Risorgimento Italiano. 
La riapertura di quello che e' stato il primo parlamento italiano avviene in anticipo sui tempi programmati per lavori di manutenzione e rinnovamento delle guide e delle didascalie per tutte le 2.679 opere che vi sono esposte. 
Il percorso espositivo associa ogni stanza a un'epoca e a un simbolo: l'albero della liberta' per il periodo della Rivoluzione Francese, il berretto frigio per il triennio rivoluzionario in Italia, di stampo napoleonico; la ricostruzione della cella di Silvio Pellico per la Restaurazione; lo spartito del ''Canto degli Italiani'', di Goffredo Mameli, poi diventato l'Inno nazionale, per rappresentare il periodo delle costituzioni concesse. 
Le sale sono arricchite da filmati realizzati con immagini provenienti dalle piu' importanti collezioni europee e visibili su schermi di grandi dimensioni, con ampi tavoli interattivi per consentire ai visitatori di approfondire ulteriormente i temi sviluppati dai filmati. 
Nei secoli scorsi - spiegano i curatori - si presentava il Risorgimento come una storia che veniva da lontano, tra eroi caduti, gonfaloni, cimeli. Nel nuovo allestimento, invece, il periodo risorgimentale e' narrato in chiave europea oltre che torinese, piemontese e italiana. 
www.museorisorgimentotorino.it  
