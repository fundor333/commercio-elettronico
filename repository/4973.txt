#titolo Francesca Comencini - Protagonisti
dell'inviata Alessandra Magliaro 
 E' una 'normalita'' che fa schiantare, un'idea "distorta" della normalità quella che guida la giovane ragazza aspirante attrice di Un giorno speciale che al cospetto di un politico non esita a tirargli giù la lampo dei pantaloni e fare quello che lui e lei stessa pensano si debba fare. E "non è normale che tornando a casa dica alla madre tutto bene": Francesca Comencini racconta con passione il suo film, oggi alla Mostra del cinema di Venezia, ultimo del concorso. Accanto a lei i suoi giovani attori: Filippo Scicchitano che con Scialla! si è guadagnato il provino per il film e Giulia Valentini, una ragazza vera, non un'attrice professionista, che ha risposto come altre migliaia ai volantini distribuiti nella periferia di Roma dalla produzione. "Mi ha conquistato per allegria, spontaneità e solarità e per quello che mi ha detto le capita quando mette un annuncio di ricerca lavoro come barista o badante: sempre e soltanto offerte sessuali", dice la regista. "Volevo inserirmi in una tradizione di cinema italiano che riesce a far ridere ed essere però cattivo e graffiante", ammette sottolineando che si augura certo che Un giorno speciale venga accolto "come un film di denuncia". 
 Di cosa? "Delle forme di potere maschile innanzitutto e della situazione che ci ha portati fin qui: è importante - risponde all'ANSA la Comencini - che il paese non rimuova questo passato recente. Nel film si allude a Palazzo Grazioli evidentemente perché tutti abbiamo in testa quelle scene, anche se volutamente al politico non ho dato somiglianza con Berlusconi, ma per me è altro oltre l'incubo continuato del bunga bunga. Sono una madre e dico a queste ragazze svegliatevi. Vorrei che i giovani vedendo il film avessero indietro l'idea che loro e i loro corpi hanno un valore". Il film dalla stampa è stato accolto in silenzio e Francesca Comencini non senza sottile angoscia spera di "uscire innanzitutto viva" dal passaggio veneziano. 
 Prodotto da Carlo Degli Esposti di Palomar, distribuito dal 4 ottobre dalla Lucky Red, tratto dal romanzo Il cielo con un dito di Claudio Bigagli é stato girato con troupe leggera e pochi soldi a Roma, tra la periferia di Ponte di Nona e il centro, Piazza Imperatore e Palazzo Valentini, sede della Provincia. Francesca Comencini ha sottolineato in questa storia il ruolo 'consapevole' della madre della protagonista che agghinda la sua ragazza al colloquio con il politico come se la stesse vestendo per accompagnarla all'altare. "E' una mamma simbolo di queste vicende che abbiamo letto. Sono stata molto colpita dall'età di Noemi Letizia, la stessa di mia figlia. La madre le somiglia, quasi una sorella, stessa ricerca della bellezza. Nella mia protagonista Gina c'é dentro lo spirito dei racconti delle ragazze delle olgettine, non vittime ma consapevoli delle loro azioni, convinte che 5 minuti di sesso orale o una serata con uomini di potere sconosciuti passino via il giorno dopo e aiutino a lavorare, come se la loro testa fosse scissa dal loro corpo. La costrizione semmai è nel cervello, è indottrinamento culturale, per questo dico diamoci una svegliata". Di fronte a giovani e a storie così, "prevale la rabbia, ma per farli muovere ci dobbiamo muovere noi adulti, restituire loro l'idea del loro valore e questo paese certo ai giovani precari non gli sta dicendo quanto valgono. Il problema del lavoro è il primo di questo paese"  
