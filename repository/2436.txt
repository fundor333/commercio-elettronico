#titolo Psicologa evade 1,2 mln euro, denunciava 20 mila euro  - Cronaca
La Guardia di Finanza di Belluno ha scoperto una psicologa che ha nascosto al fisco 1,2 milioni di euro: la professionista ha dichiarato redditi per 20 mila euro, ma ne guadagnava moltissimi di più, omettendo un versamento di imposte per 450 mila. I militari della Compagnia di Belluno, partendo da un'analisi di rischio attraverso lo sviluppo e l'incrocio di informazioni tratte dalle banche dati, da attività di intelligence hanno evidenziato gravi indizi di evasione, come la notevole sproporzione tra gli appuntamenti annotati in agenda e il numero di documenti fiscali emessi. 
 Dopo i riscontri contabili le Fiamme gialle hanno avviato accertamenti bancari riuscendo a quantificare gli incassi, che con frequenza settimanale la psicologa versava in contanti sui propri conti correnti, profitto delle prestazioni sanitarie effettuate senza il rilascio ai pazienti di alcun documento fiscale: in tutto 1.200.000 euro dal 2007 al 2011. 
 La professionista, che è stata denunciata all'autorità giudiziaria, ha presentato regolarmente le dichiarazioni, ma nelle stesse ha esposto un reddito decisamente inferiore a quello reale: un dodicesimo di quello effettivamente percepito, con conseguente omissione del versamento delle relative imposte. A garanzia delle entrate vantate dal fisco è stato proposto il sequestro dei beni. Dall'inizio dell'anno sono stati avviati controlli nei confronti di diverse categorie professionali: avvocati, medici, notai, architetti, promotori finanziari  
