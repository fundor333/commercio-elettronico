#titolo Fatturato Daimler 2012 cresce nonostante difficolta' mercato - Industria e Mercato - Motori
  STOCCARDA - Daimler archivia il 2012 con un risultato piu' che soddisfacente, con un incremento del fatturato che e' passato da 106,54 a 114,29 miliardi di euro (+7%) e un utile netto salito, rispetto il 2011, da 6,0 a 6,5 miliardi di euro (+8%). Migliorato anche il cash flow (1,5 miliardi di euro rispetto a 1,0) mentre l'Ebit e' sceso del 2% passando dagli 8,8 miliardi di euro del 2011 agli 8,6 del 2012. 
Nella presentazione del consuntivo annuale, Dieter Zetsche, presidente di Daimler e responsabile di Mercedes Benz Cars ha ribadito come questi risultati siano stati ottenuti attraverso un nuovo record delle vendite di veicoli, arrivati a quota 2,2 milioni. Zetsche ha anche anticipato che all'Assemblea degli azionisti, in programma per il 10 aprile, verra' proposto un dividendo di 2,2 euro per azione, valore identico a quello erogato lo scorso anno sui risultati del 2011. 
Zetsche ha anche ricordato che il rallentamento dell'Ebit e' legato alle difficolta' incontrate in mercati importanti ed e' la conseguenza della forte pressione sui prezzi. Altro fattore d'influenza sul risultato - ha spiegato il presidente di Daimler - e' stato l'elevato livello d'investimenti richiesti per l'offensiva di prodotto realizzata da Mercedes Benz Cars e da Daimler Trucks. Sull'Ebit ha avuto pero' un effetto positivo la cessione del 7,5% della partecipazione in EADS, che ha generato un utile di 709 milioni di euro. 
Il solo settore auto, quello di Mercedes Benz Cars, ha contribuito al fatturato con 1.451.569 unita' vendute (+5%) pari a 61,66 miliardi di euro (+7% rispetto ai 57,41 del 2011). In funzione delle citate criticita', l'Ebit della divisione e' pero' sceso del 15% passando da 5,192 a 4,389 miliardi di euro. 
Ancora piu' negativa la situazione della divisione Mercedes Benz Vans, il cui Ebit e' sceso del 35% mentre il settore Daimler Trucks lo ha contenuto al -9% a fronte di un incremento del fatturato del 9% (e' salito da 28,75 a 31,39 miliardi di euro). 
Le vendite del settore Trucks sono cresciute da 425.756 a 461.954 unita' (+9%) grazie alla forte richiesta in Asia e Nordamerica.  
