#titolo L'unita' dei soldatini di piombo in mostra Firenze  - Italia 150
L'Unita' d'Italia raccontata attraverso i soldatini di piombo e le  banconote. Accade a Firenze: lo Spazio mostre dell'Ente Crf ospitera',  fino al 28 febbraio (ingresso libero), le mostre  'Immagini dal  Risorgimento. Soldatini della Collezione Alberto Predieri'  e  'La lira dal  Risorgimento  all'euro' . 
 Curata da  Giuseppe Adduci  e  Franco Paoletti , l'esposizione dei  soldatini riunisce circa 900 pezzi, di realizzazione artigianale italiana,  provenienti dalla sezione Risorgimento della collezione del professor   Alberto Predieri , di proprieta' dello stesso  Ente Crf,  e dalle raccolte  messe a disposizione da alcuni privati. Per lo piu' sono soldatini di  piombo (del formato classico di 54 millimetri) realizzati dalla ditta   Antonini  di Roma, che rappresentano gli Stati Preunitari e l'esercito del  nuovo Stato Unitario Italiano. Una delle 14 vetrine e' dedicata ai pezzi  del formato di 90 millimetri raffiguranti il Re Vittorio Emanuele II e la  sua scorta con un reparto del reggimento Genova Cavalleria, pezzi unici  realizzati da  Francesco Antonini  per il film 'La contessa di Castiglione'  del 1942. Esposti anche quadri di soggetto risorgimentale, di proprieta'  dell'Ente Crf, tra cui spiccano tre opere di  Giovanni Fattori,  nonche'  della Fondazione Spadolini Nuova Antologia. I cimeli d'epoca provengono  dal Museo Stibbert, dalla Fondazione Spadolini e da collezioni private. 
 'La lira dal Risorgimento all'euro' presenta invece 130 pezzi raccolti  da  Tullio Marrone , un fiorentino che ha dedicato al collezionismo gran  parte della sua vita. Da autodidatta, in 40 anni di ricerca e  catalogazione ha saputo mettere insieme una collezione di 210 esemplari  che viene presentata per la prima volta al pubblico per iniziativa del  Comune di Firenze e grazie all'associazione culturale Prima. La raccolta  spazia dalla serie Moneta Patriottica emessa a Venezia nel 1848 alle  banconote stampate dalla Banca d'Italia a L'Aquila nella II guerra  mondiale, oltre alle emissioni per l'Africa Orientale italiana. Ci sono  poi le emissioni delle varie banche italiane prima del 1893, quando fu  costituita la Banca d'Italia e i foglietti pre-unitari tra cui le Cinque  Lire a Sollievo dei Romani del 1867, una ricevuta per versamenti in nome  di Garibaldi e Mazzini. Tra le curiosita' anche la Moneta patriottica del 1848, stampata su una sola facciata, che segna l'inizio del percorso  risorgimentale che portera' all'Unita' d'Italia e che fu emessa a Venezia  quando il capo del Governo provvisorio della Nuova Repubblica Veneta era  Daniele Manin.  
