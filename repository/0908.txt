#titolo Nautica: Premier Monti in visita al Marina dâ€™Arechi - Nautica e Sport - Mare
  (ANSA) - SALERNO, 1 FEB - La scelta da parte del Presidente del Consiglio  Mario Monti  di visitare il Marina d'Arechi nel corso del suo viaggio in Campania, testimonia l'importanza crescente della nautica e dell'economia del mare nelle agende politiche italiane. E' quanto dichiarato dal presidente del Marina d'Arechi,  Agostino Gallozzi , secondo il quale e' fondamentale che tutte le istituzioni riconoscano il ruolo propulsore della filiera legata al mare per l'economia italiana. 
Secondo Gallozzi, le politiche recenti, seppur legittime di lotta all'evasione fiscale, hanno generato la fuga di troppi diportisti verso Paesi europei maggiormente competitivi in termini fiscali, causando un danno enorme per l'Italia, che per la sua posizione baricentrica nel Mediterraneo e per la sua vocazione dovrebbe assumere una forte leadership. 
''Una filiera trasversale, infrastrutturale, industriale e commerciale, di enormi dimensioni e potenzialita', che non solo - afferma Gallozzi - non va ostacolata da un'eccessiva burocrazia e pressione fiscale, ma va sostenuta con responsabilita' e valorizzata, come principale strumento di un rilancio economico e di immagine di cui l'Italia ha assoluto bisogno. E' necessario che tutte le istituzioni concorrano a sviluppare con piu' incisivita' un'azione di marketing territoriale volta alla qualita' dell'offerta e dell'accoglienza, supportando cosi' le imprese che quotidianamente lavorano per rendere il nostro Paese attraente per tutti i mercati, nazionali e internazionali''.     Marina d'Arechi, inaugurato nel 2012, e' il primo porto turistico nato senza alcun contributo pubblico a fondo perduto, grazie a 120 milioni di euro di investimento privato. 
(ANSA).  
