#titolo La storia su 4 ruote, rinasce museo auto - Cultura e Tendenze
TORINO- C'e' il modello dell'auto a molla sognato da Leonardo, ci sono tanti pezzi rari come la vettura a vapore progettata da Virgino Bordino nel 1854, c'e' la prima auto a tre ruote prodotta in Italia (la Bernardi nata nel 1896), c'e' la Fiat 4HP del 1899. Ci sono le auto da corsa: le Alfa Romeo e le Ferrari di Alberto Ascari e Gilles Villeneuve.    Ecco un piccolo assaggio di cio' che si puo' ammirare al nuovo Museo Nazionale dell'Automobile di Torino dal 19 marzo, primo visitatore il Presidente della Repubblica, Giorgio Napolitano.     Chiuso dal 2007, quello che era chiamato Museo Biscaretti di Ruffia e' stato completamente rinnovato.  
 All'esterno, con una nuova e avveniristica facciata a vetri progettata dall'architetto Cino Zucchi, e all'interno, dove sono stati aumentati gli spazi espositivi, quasi raddoppiati da 11 mila a 19 mila metri quadrati, allestiti dall'architetto francese Francois Confino, lo stesso che ha curato il Museo del Cinema di Torino. 
 Investimento: 33 milioni di euro, 22 per l'edificio, 11 per gli interni. E' cambiato anche il nome, sara' intitolato a Giovanni Agnelli.     Da domenica 20 marzo tutti possono apprezzare una delle collezioni automobilistiche piu' rare, composta da quasi 200 vetture originali di 85 diverse marche, provenienti da otto Paesi. Tutte di un periodo che va dal 1769 al 1996. Un percorso che racconta attraverso un allestimento interattivo e 30 sezioni, due secoli di storia dell'automobile, nella citta' che da sempre e' la capitale italiana dell'auto.  
