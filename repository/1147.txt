#titolo Famiglia Cristiana: 'Torna il dinosauro' - Politica
"Torna il dinosauro e getta il paese nel caos". "Il pifferaio magico torna a incantare, con promesse allettanti. Una lucida 'follia' che vanifica i sacrifici delle famiglie. E blocca il cammino virtuoso di riforme. Anche se impopolari. Dopo il rigore patito, sfuma la speranza dell'equità e della crescita. Assieme al prestigio internazionale". Lo afferma Famiglia Cristiana nell'editoriale di questa settimana sul ritorno di Berlusconi, di cui è stata fornita l'anticipazione. 
 Un ritorno, quello di Silvio Berlusconi, che, a giudizio della rivista dei paolini, " sancisce l'inettitudine della classe politica a rinnovarsi. Incapace, nell'arco di un anno, durante la parentesi Monti, di modificare la legge elettorale". Saremo così costretti, prosegue la rivista, a votare "i 'nominati' dai segretari di partito: fedelissimi e 'maggiordomi'. Nani e ballerine. E quanti cercano riparo dalla giustizia nelle aule parlamentari".  
