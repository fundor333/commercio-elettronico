#titolo Science Centre riapre il 13 aprile  - Associate
NAPOLI - Il Science Centre di Città della Scienza di Napoli, l'attrattore culturale distrutto da un incendio doloso, riprenderà le proprie attività espositive tra un mese, sabato 13 aprile. L'annuncio è stato dato da Vittorio Silvestrini, presidente di Città della Scienza. In particolare verrà riaperta una sezione dedicata ai bambini. 
 La Procura di Napoli ha nominato tre consulenti che esamineranno i resti di Città della Scienza e risponderanno a una serie di quesiti sulla dinamica dell'incendio che il 4 marzo scorso distrusse il museo. Si tratta di due esperti in combustione e di un esperto in statica degli edifici, provenienti da Università e Cnr, che affiancheranno la polizia scientifica. Nelle prossime ore saranno prelevati ulteriori campioni di materiali da analizzare, quindi si comincerà a lavorare per mettere in sicurezza ciò che resta della struttura. Al momento sono sei le tracce di benzina trovate dagli esperti, provenienti da quattro diversi punti di Città della Scienza. In attesa di ulteriori dati tecnici, gli inquirenti continuano a esplorare tutte le piste. Il procuratore aggiunto Giovanni Melillo e il sostituto Michele Del Prete si stanno concentrando in particolare su alcuni affiliati ai clan della zona occidentale arrestati in passato per attentati incendiari e ne stanno controllando gli alibi. Stanno inoltre approfondendo frequentazioni, legami ed eventuali precedenti penali dei dipendenti di Città della Scienza: si tratta della cosiddetta "pista interna". Al momento, tuttavia, non sarebbe emerso alcun elemento di particolare rilievo. 
 CALDORO, SOSPETTO AZIONE DOLOSA DA SUBITO  - Per l'incendio della Città della Scienza "il sospetto che si trattasse di un'azione dolosa era emerso da subito, dalla prima ora". E' quanto ha affermato il presidente della Regione Campania, Stefano Caldoro, a margine del cinquantennale del Formez, dopo il ritrovamento di tracce di benzina nell'area del rogo. "Ora sembrano dimostrarlo - ha sottolineato - anche alcuni rilievi, ma lasciamo gli accertamenti delle responsabilità a chi di dovere". Ora, per il governatore della Calabria, occorre "dare una risposta immediata come Stato" ed è "importante iniziare immediatamente, per riattivare quella che è un'eccellenza della Campania". Al riguardo, Caldoro ha assicurato: "Rispetteremo il cronoprogramma". 
 DIPENDENTI PROVINCIA NAPOLI LANCIANO COLLETTA -  Fioccano le iniziative di solidarietà in favore di Città della Scienza: a oltre una settimana dal rogo, i dipendenti della Provincia di Napoli hanno lanciato una raccolta di fondi interna. "E' ancora vivo nei nostri occhi il ricordo e le immagini delle fiamme che avvolgono e distruggono i capannoni di Città della Scienza - si legge nel documento siglato dalle rappresentanze sindacali - simbolo non solo della rinascita di questa città, ma di come essa possa riuscire ad essere una grande e moderna metropoli, occupando un posto di primordine nel panorama culturale dell'Italia e del mondo". "Siamo profondamente indignati per questo vile attacco subito dalla città - prosegue la nota - ma ora crediamo che alle parole di ciascuno, per quanto possibile, consapevoli del gravissimo e delicato momento economico che stiamo affrontando, debbano seguire i fatti". "Per questo motivo, intendiamo lanciare un invito a tutti i lavoratori dell'Ente che è quello di devolvere l'equivalente di un'ora del proprio lavoro alla ricostruzione della Città della Scienza sperando che presto si associno a tale iniziativa anche i dirigenti e gli amministratori della Provincia di Napoli. E' certamente un atto simbolico, ma un chiaro segnale che nessun atto criminale potrà piegare la rinascita civile e culturale di questo territorio". "Al fine di rendere più agevole il lavoro dei colleghi dell'Ufficio stipendi - si conclude la nota - date le numerose voci stipendiali diverse tra i vari colleghi, abbiamo predisposto un modulo da inoltrare allo stesso ufficio, che provvederà a trattenere sulla busta paga di ciascuno, l'importo da destinare alla Fondazione Idis per la ricostruzione di Città della Scienza".  
