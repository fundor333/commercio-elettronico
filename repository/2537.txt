#titolo Crociere: Msc Preziosa ha superato prove in mare aperto - Crociere e Traghetti - Mare
  (ANSA) - GENOVA, 16 GEN - Si sono concluse con successo le prime prove in mare aperto di Msc Preziosa, la nuova ammiraglia della compagnia che sara' varata il prossimo 23 marzo a Genova.  I test dei sistemi di produzione energia, dell'impianto di propulsione, dei vari impianti ausiliari di macchina e di quelli per i servizi generali nave, dichiara in una nota la compagnia, hanno confermato che le modifiche evolutive implementate da Msc Crociere di concerto con i cantieri Stx France hanno migliorato ulteriormente le performance della nuova nave rispetto alle 3 'sorelle' gia' in servizio. 
Lunga 333 metri e larga 38 metri, la nuova unita' sara' in grado di raggiungere una velocita' di 23 nodi e potra' ospitare fino a 4.345 passeggeri. Dopo il battesimo, Msc Preziosa salpera' ogni settimana da Genova per crociere di 7 giorni con tappe a Napoli, Messina, Tunisi, Barcellona e Marsiglia, fino a novembre 2013. (ANSA).  
