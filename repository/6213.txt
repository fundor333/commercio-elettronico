#titolo James Bond soccorre colleghi 007 in pensione  - Spettacolo
LONDRA - James Bond, lui inossidabile, non dimentica gli amici e accorre in soccorso delle spie in pensione. Così i proventi della prima mondiale a Londra del nuovo e attesissimo film 'Skyfall' andranno alle associazioni che sostengono gli ex agenti 'impoveriti', riferisce l'Independent. E parla di una vera e propria manna per i dipendenti di MI6 ed MI5 ormai in pantofole: perché l'evento, il prossimo martedì alla Royal Albert Hall, è di quelli da jet set. 
 Oltre alle star del film, Daniel Craig nei panni di James Bond, insieme con Judi Dench e Javier Bardem, sarà presente il principe Carlo e, stando al giornale, è su sua richiesta che gli introiti verranno devoluti alle associazioni in questione. Non manca però l'alone di mistero e intrigo che avvolge l'operazione a vantaggio delle ex spie di sua maestà: alla richiesta di conoscere nomi e indirizzi cui verranno devoluti i proventi, il quotidiano inglese ha ricevuto solo 'no comment'. A parte qualche gola profonda che ha fornito sibillini elementi da cui si deduce che uno di questi è senz'altro legato all'MI6 (SIS-secret intelligence service), la 'casa' di James Bond. Che del resto, si dice nell'ambiente, pare sia stata preziosissima fonte per i realizzatori di Skyfall.  
