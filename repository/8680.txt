#titolo Global warming da sfruttare, meno neve migliora bilancio CO2 - Clima - Ambiente&Energia
 
            
            (di Thierry Pronesti)
AOSTA - Ghiacciai diventati laghi alpini utili al settore
idroelettrico, cicli riproduttivi piu' rapidi per alcune specie
e meno piante 'congelate' che possono far 'respirare' meglio il
pianeta: i cambiamenti dovuti al riscaldamento globale non fanno
solo ''vinti'', ma anche ''vincitori''. E' quanto emerso durante
il 'Mountain Under Watch 2013', convegno internazionale sui
cambiamenti climatici organizzato al Forte di Bard (Aosta), dove
si sono trovati 200 esperti provenienti da 19 paesi del mondo. Per Georg Wohlfahrt, professore all'istituto di Ecologia
dell'Universita' di Innsbruck (Austria), ''la risposta
dell'ecosistema non e' lineare''. E dato che ''i cambiamenti
innescati agiscono su piu' fattori, lo stesso devono fare gli
scienziati nella ricerca''. Confrontando, in particolare, i
bilanci dell'anidride carbonica (CO2) delle piante nel
territorio alpino nel 2009, 2010 e 2011, lo scienziato e' giunto
alla conclusione che a tempi di scioglimento delle nevi
dimezzati - quale e' stato il caso del terzo anno considerato -
corrispondono migliori bilanci della CO2. Una situazione dovuta
all'anticipata disponibilita' di biomassa che, con la neve
disciolta, puo' contribuire efficacemente all'assorbimento della
CO2. Allo stesso modo, con la stagione calda anticipata di circa
un mese alcune specie di insetti ''hanno raddoppiato i propri
cicli produttivi annui''. ''I monitoraggi ci dicono che, se la tendenza proseguira',
entro il 2050 i ghiacciai saranno completamente scomparsi dalle
Alpi'', ha poi spiegato Wilfried Haeberli, gia' direttore del
'World glacier monitorign service', professore del dipartimento
di geografia dell'Universita' di Zurigo (Svizzera). Oltre che
sulla biosfera, il global warming ha quindi immediate
ripercussioni anche sulla criosfera (la parte di superficie
terrestre coperta da acqua allo stato solido), in particolare,
per quanto riguarda le Alpi, con la formazione di nuovi laghi . ''Dalle potenzialita' nel campo dell'energia idroelettrica, alle
questioni relative alla proprieta' e alla responsabilita', sono
molti i temi da affrontare'', ha sottolineato Haeberli durante
il convegno. I 'new lakes' hanno poi un comprovato ''ruolo nella
prevenzione delle valanghe. E pensiamo inoltre al cambiamento
completo del paesaggio, che sempre piu' sara' costituito da
laghi anche in alta quota. Anche l'aspetto turistico non va
tralasciato: si pensi alla facilita' con cui si puo' convincere
un nipotino a fare una gita in luoghi simili, piuttosto che su
un ghiacciaio''.
