#titolo Medvedev: nuove regole per sicurezza nucleare - Mondo
CHERNOBYL - Il presidente russo, Dmitri Medvedev, propone una convenzione  internazionale sull'energia nucleare per creare nuove regole mondiali. Lo ha fatto parlando dal sito da Cernobyl, in Ucraina, nel 25.mo anniversario del disastro nucleare. ''Oggi ho inviato proposte ai leader mondiali con il fine di garantire il necessario sviluppo dell'energia nucleare nel mondo, prevenendo al contempo le catastrofiche conseguenze globali'' degli incidenti nucleari, ha detto Medvedev, secondo il quale ''occorre riflettere sulla preparazione di nuove convenzioni internazionali''. Inoltre, ha aggiunto Medvedev, e' necessario ''fornire informazioni assolutamente accurate su quanto succede''. 
 AIEA: EX CAPO BLIX PREVEDE 'PRIMAVERA NUCLEARE  - L'ex direttore generale dell'Aiea, lo svedese Hans Blix, che gesti' all'epoca per l'Agenzia atomica internazionale la crisi di Cernobyl, si e' detto convinto del futuro del nucleare e che, anche dopo Fukushima, il numero delle centrali nel mondo aumentera'. ''La primavera nucleare arrivera', solo piu' lentamente'', ha detto in una intervista  al quotidiano austriaco Der Standard.    Blix ha spiegato che anche dopo la sua visita a Cernobyl dopo l'incidente 25 anni fa non ha avuto dubbi sull'energia nucleare. L'argomento dei nemici del nucleare secondo cui questo sarebbe obsoleto e' sbagliato: ''Molte cose si muovono nel settore e se a Fukushima le misure di sicurezza fossero state al top molte diverse cose accadute non sarebbero successe''.  
 Tutte le forme di energia comportano dei rischi, gli ultimi reattori sono molto piu' sicuri dei vecchi, ma avere zero rischi non e' possibile. I peggiori incidenti succedono nelle centrali idroelettriche quando si rompono le dighe, o basta pensare alle migliaia di minatori che muoiono ogni anno, ha sottolineato.    Secondo Blix, una centrale e' come un'auto: ''Se si guida con prudenza e si cambiamo i pezzi va ancora bene, ma sarebbe probabilmente meglio comprarne una nuova'': la ragione per cui non si fa e' la resistenza al nucleare. A suo avviso anche le scorie non sono un problema: ''E' forse il maggiore vantaggio del nucleare, perche' sono piccole e si possono controllare''.      Blix, 82 anni, e' stato ministro degli esteri svedese, capo dell'Aiea (1981-1997) e capo della commissione Onu (2000-2003) che indago' sulle armi di distruzione di massa in Iraq (mai trovate). Nel suo libro Missione Iraq (2004), Blix traccia un bilancio molto critico di tale missione e dell'allora amministrazione Usa sotto George W. Bush.  
