#titolo Vela: vento in calo, Soldini traguardo non prima 16 febbraio - Nautica e Sport - Mare
   (ANSA) - ROMA, 12 FEB - Il vento in calo rallenta la corsa al record di  Giovanni Soldini . All'arrivo a  San Francisco , dopo aver percorso la mitica rotta dell'oro, mancano 730 miglia, ma sono solo virtuali sottolinea il velista che, partito lo scorso 31 dicembre da New York punta alla città californiana dopo aver doppiato Capo Horn. E così l'arrivo non avverrà prima del 16 febbraio. 
 "Siamo sempre di bolina, con poco vento e molto variabile - dice Soldini -. All'arrivo mancano 730 miglia teoriche ma sono almeno 950 comprese di bordi. Sarà difficile arrivare prima del 16 febbraio anche perché purtroppo le previsioni danno vento un po' in calo". Soldini e otto uomini di equipaggio a bordo di  Maserati  puntano a battere il record della Rotta dell'Oro, 13.225 miglia tra New York e San Francisco, detenuto da Yves Parlier a bordo di Aquitaine Innovations (57 giorni, 3 ore, categoria dei monoscafi).(ANSA).  
