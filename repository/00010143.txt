#titolo Si chiude con i giovani e un cinese - Speciali
Chiusura insolita per la settimana della moda milanese. Dopo la consueta sfilata dei giovani stilisti emergenti al Castello Sforzesco, per la prima volta a Milano è salito in passerella un designer cinese. Wang Peiyi, 38 anni e residente a Pechino, ha presentato la sua collezione autunno/inverno 2013-2014 al palazzo della Ragione, con la sua donna preziosa, carica di paillettes, perle, ricami e Swarovski. Prima di approdare in Italia, Wang Peiyi aveva sfilato a Pechino, aggiudicandosi la vittoria al Mercedes-Benz China Young Fashion Award. 
 Prima di lui, però, nell'ultima giornata dedicata alla moda, l'appuntamento era fissato questa mattina con i giovani di N.U.DE., New Upcoming Designers. Il defilé, organizzato da Camera Nazionale della Moda Italiana con il supporto della Camera del Commercio, si è aperto con Mauro Gasperi e la sua collezione architettonica, fatta di tagli e costruzioni pulite. 
 Dall'armonia al caos, è arrivata dall'Ade la donna di Francesca Liberatore, tra jacquard di fiamme rosse e nere e tuniche infernali. In passerella sono salite poi Nora Mogalle e Amanda Chapman, due ballerine del Moulin Rouge, a ricordare la collaborazione della stilista con l'attrazione parigina. Dopo i due designer emergenti è stata la volta di Next Generation, i quattro vincitori della settima edizione del concorso rivolto agli under 30.  
