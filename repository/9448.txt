#titolo Nasce Piazza Europa - Ricerca e Istituzioni - Scienza&Tecnica
  Una grande piazza fisica e virtuale dedicata alla scienza: si tratta di Piazza Europa, un progetto corale sotto il segno dell’innovazione con dimostrazioni e eventi dedicati alla ricerca nell'Unione europea, ospite d'onore della decima edizione del Festival della Scienza di Genova.  Insignita del Premio Nobel per la Pace 2012, l'Unione europea dà luogo a Genova, attorno a Palazzo della Borsa, a una vera e propria Unione della scienza. Una serie di eventi dove si incontreranno dimostratori di progetti europei, eventi realizzati da enti europei attivi nella divulgazione scientifica, spazi dedicati a realtà imprenditoriali locali, nazionali e internazionali connesse alla ricerca e alle istituzioni europee.   Migliorare la sicurezza marittima e affrontare le sfide per la produzione di energie pulite: sono solo due dei temi dei numerosi incontri in programma nel corso del festival. Con Elisabetta Vignati, dell'Istituto Ambiente e Sostenibilità (Jrc) si analizzeranno alcune semplici misure da mettere in atto e in grado di contenere l’aumento della temperatura globale al di sotto di 2 gradi rispetto ai livelli pre-industriali. Una strategia che aiuterebbe a prevenire fino a 5 milioni di morti premature l’anno dovute all’inquinamento atmosferico, e ad aumentare la disponibilità di cibo.  Appuntamento con Ewelina Jelenkowska-Luca', capo settore stampa e Lucio Battistotti, direttore della rappresentanza in Italia della Commissione europea, per esplorare invece le grandi opportunità offerte del prossimo programma quadro dell'Ue, Horizon 2020, e le borse di ricerca proposte dal Consiglio europeo delle ricerche (Erc)  
