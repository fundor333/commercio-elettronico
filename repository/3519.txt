#titolo COSIMOL: ASTORE, MACROREGIONE E' MODELLO DI COOPERAZIONE - Cooperazione Internazionale
     (ANSA) - CAMPOBASSO, 20 GEN - Il senatore molisano Giuseppe
Astore (Partecipazione democratica) ritiene che l'approvazione
in Senato delle mozioni sulla macroregione adriatico-ionica sia
''un passo decisivo verso un nuovo modello di cooperazione
territoriale''.  Astore ha espresso ''grande soddisfazione per
questo importante successo che ha visto unito un ampio
schieramento di forze politiche''.    ''In particolare - ha aggiunto - la mozione di cui sono primo
firmatario, oltre a sollecitare il Governo italiano e le
istituzioni europee per accelerare al massimo la costituzione di
questo nuovo organismo, impegna l'Esecutivo ad operare per la
creazione di un'assemblea interparlamentare nell'ambito
dell'Iniziativa Adriatico-Ionica''.    ''L'obiettivo comune delle varie mozioni - ha proseguito - e'
il rafforzamento della cooperazione regionale volta a promuovere
la stabilita' politica ed economica dell'area anche attraverso
un piu' compiuto scambio culturale, sull'esempio di quanto gia'
avvenuto in Europa nella regione baltica ed in quella danubiana.    L'istituzione di un'assemblea parlamentare degli Stati
costieri dell'Adriatico e dello Ionio - ha concluso il senatore
molisano - potra' anche fornire una nuova spinta alla politica
euromediterranea perseguita negli ultimi venti anni dall'Italia
e momentaneamente interrotta dalla situazione geopolitica in cui
versano i Paesi nordafricani''. (ANSA).
