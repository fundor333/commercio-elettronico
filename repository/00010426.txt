#titolo Treni storici e territorio, gite per tutti - In Viaggio
  Vacanza "lenta" su treni storici a vapore attraversando in modo inedito alcuni dei più bei paesaggi italiani e spesso fuori dai  circuiti turistici tradizionali, dalla Lombardia alla Toscana. Lo proposta arriva dalle  Ferrovie Turistiche  che in vista della primavera pubblicano già un calendario col nuovo programma di partenze e gite per il 2013. 
Occasione speciale quest'anno per il  TrenoBLU : i  venti anni dell'iniziativa  saranno festeggiati con manifestazioni esclusivamente su carrozze storiche al Lago d'Iseo e dintorni alle quali si uniscono degustazioni di prodotti tipici e di vini in Franciacorta.  Dal 25 aprile in poi  le possibilità per partire sono diverse, da Bergamo, Milano e Brescia. Occasione ideale per spostarsi con la famiglia e i bambini. Le carrozze degli anni '30, dalle panche di legno, saranno trainate da una "sbuffante" locomotiva del 1913: la "Signorina", la 625-100, che celebra il suo centenario. Custoditi nel parco storico di Trenitalia questi vagoni rientrano in funzione a disposizione di turisti e appassionati. A cura delle associazioni di volontariato Ferrovia del Basso Sebino e Ferrovia Turistica Camuna, il viaggio si snoda sulla  linea turistica di Palazzolo sull'Oglio-Paratico Sarnico , linea rimasta chiusa nella tratta finale per oltre 30 anni e riattivata nel 1994 grazie all'iniziativa di FBS, Trenitalia e RFI, WWF, enti locali e aziende private. Le proposte comprendono viaggio con il treno storico,  escursione in battello , pranzo tipico in ristorante e visite a borghi. Altro filone di gite quello dei  "Treni dei sapori" , con partenze da Milano, verso paesi in cui si svolgono golose sagre lombarde e iniziative di vario tipo. Tutte le date sono disponibili online. 
Sempre a cura delle Ferrovie Turistiche al via,  dal 10 marzo ,  i viaggi a bordo del  Treno Natura , nelle Terre di Siena toscane. Il calendario 2013 prevede 16 corse su treno d'epoca alla volta delle bellezze paesaggistiche, artistiche e immancabilmente enogastronomiche del territorio. Tra le partenze quelle in occasione della sagra del tartufo marzuolo a San Giovanni d'Asso, della Fiera dell'antiquariato a Buonconvento, della Festa di primavera a Castiglion d'Orcia, dell'Orcia Wine a San Quirico d'Orcia. 
A marzo torna anche l'appuntamento con la  Giornata Nazionale delle Ferrovie Dimenticate : l'iniziativa si svolge in tutta Italia  domenica 3 marzo  con oltre 50 eventi per valorizzare e conservare il reticolo ferroviario dismesso. Un patrimonio collettivo di circa 6400 chilometri a disposizione di tutti coloro che hanno il desiderio di viaggiare e di conoscere un'Italia diversa, valorizzando gli aspetti sostenibili del turismo.  
