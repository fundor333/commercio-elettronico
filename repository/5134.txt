#titolo Grillo: liquefazione partiti, e' solo l'inizio - Speciale Amministrative 2012
di Serenella Mattera 
 ROMA - ''Questo e' solo l'inizio. Ci  vediamo in Parlamento!''. Mai come oggi la 'minaccia' che Beppe Grillo va  ripetendo quasi ogni giorno da molti mesi dalle pagine del suo blog, e'  risuonata cosi' vera e temibile alle orecchie dei partiti italiani. Perche' il  voto delle comunali 2012 consacra il Movimento 5 Stelle tra i grandi  protagonisti della politica nazionale. Capace di rastrellare risultati mai visti  (il piu' eclatante a Parma: ballottaggio con quasi il 20%), eleggere sindaci  sotto le sue insegne (il primo nel vicentino, a Sarego, la sede del cosiddetto  'Parlamento Padano') e andare anche oltre le gia' rosee previsioni della  vigilia. 
 ''I partiti si stanno liquefacendo!'', esulta Grillo, con un audio pubblicato  su Youtube e rilanciato dal suo seguitissimo blog. ''I cittadini si  riappropriano delle istituzioni'', proclama in tarda serata il comico genovese.  Che non si smentisce, non di certo oggi. E, galvanizzato dal responso delle  urne, torna a criticare il presidente della Repubblica Giorgio Napolitano, gia'  fatto bersaglio di diversi attacchi. E' con noncelata soddisfazione che al capo  dello Stato il blogger rinfaccia che dalla ''rigenerazione'' politica di cui  aveva ''sparlato'' in uno dei suoi recenti discorsi, ''siamo passati alla  liquefazione dei partiti in una diarrea politica''. 
 ''La destra, il Pdl, il centro: non c'e' piu' nulla'', sogghigna colui che  nel 2009 ha fondato sull'onda di un 'Vaffanculo Day' il suo movimento e quelle  liste civiche 5 Stelle che incarnano ''una politica senza soldi, senza  partiti''. Anche se, sara' l'euforia del momento, a un certo punto Grillo si  lascia sfuggire in un tweet il lapsus che non ti aspetti: ''A Comacchio  (Ferrara) - proclama - il Movimento 5 Stelle al 30%: primo partito!''. Come  primo partito?, rabbrividiscono i 'grillini'. ''Stai attento, Beppe - lo  avvertono subito - hai usato la parola partito... sia mai!''. 
 Ma il lapsus e' presto perdonato. Perche' e' un crescendo di entusiasmo lo  spoglio dei voti, per il M5S. Grillo dirama i risultati in una lunga diretta  Twitter e Facebook. Rilancia subito le proiezioni che regalano un inatteso  ballottaggio a Parma per il candidato 5 Stelle Federico Pizzarotti, al 19,4%. E  sanciscono risultati di tutto rispetto anche a Genova, con Paolo Putti attorno  al 12,6% e a Verona, con Gianni Benciolini attorno al 9%, con un piazzamento del  M5S in entrambi i casi davanti al Pdl. Da Sarego (Vicenza) arriva la notizia del  primo ''sindaco 5 Stelle della Terza Repubblica'': il 32enne ingegnere Roberto  Castiglion. Ballottaggio a Comacchio e in altri comuni. Con l'Emilia Romagna che  si conferma enclave del Movimento. Ma c'e' un significativo avanzamento anche al  Sud, dove i 'grillini' sono generalmente deboli (a Palermo Riccardo Nuti e' sul  4%). ''Non siamo l'antipolitica, siamo una nuova forza politica'', dice da  Verona il grillino Benciolini. ''Al ballottaggio ci faremo conoscere ancora  meglio dai cittadini'', dice il parmense Pizzarotti. ''Ognuno vale uno, insieme  valiamo milioni'', esultano sul web i militanti che sommergono blog e pagina  Facebook di Grillo di migliaia di commenti. E lui, il comico divenuto leader  politico, festeggia (''grandi, grandi, grandi!''), gongola e della politica si  prende beffa: ''Mi avete detto di tutto: maiale, populista, demagogo,  arruffapopoli, stronzo. Tanto per arrivare al 100% dei voti, dovreste continuare  a offendermi. Io vi mando un po' di epiteti nuovi''.  
