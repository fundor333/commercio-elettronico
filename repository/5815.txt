#titolo Da larghe intese a governo minoranza, le opzioni - Elezioni 2013
ROMA - Larghe intese, governo tecnico, esecutivo di scopo o di minoranza, 'modello Sicilia'. Sono diverse le opzioni in campo in questo incredibile avvio di legislatura ricordato per lo 'tsunami' di Grillo che ha spazzato nel giro di qualche ora la certezza, sedimentata in più di un mese di sondaggi poi rivelatisi completamente fuori linea, che la vittoria fosse nelle mani del centrosinistra. Il responso delle urne, con l'assenza di una maggioranza certificata al Senato, si è tradotto invece in un forte rischio di ingovernabilità. Una doccia fredda che ha scombussolato la politica italiana, messo in allarme l'Unione europea e predisposto Giorgio Napolitano ad un lavoro straordinario, ricco di nuovi scenari e di formule, alcune nuove, come il 'modello Sicilia' di Grillo, altre riesumate da tempi passati. Come i famosi Esecutivi balneari, di fanfaniana memoria, nel '60 e nell'87 messi in piedi per centrare pochi miratissimi obiettivi in tempi brevi per andare poi al voto. O ancora i monocolori Dc, che videro protagonista anche Giulio Andreotti: esecutivi di minoranza con l'appoggio esterno di altri partiti con obiettivi mirati e a scadenza. Una formula che in sostanza ricalcherebbe quella caldeggiata ora da Grillo quando parla del 'Modello Sicilia'. 
 Un appoggio 'step by step', su singoli provvedimenti, che forse potrebbe rappresentare la formula vincente per un governo Bersani che, sia pur 'deluso' dall'esito delle elezioni, non sembra assolutamente aver voglia di mollare la presa facendo valere la golden share conquistata con il premio di maggioranza alla Camera e lanciando segnali precisi in tal senso proprio al movimento cinque stelle: che, almeno a parole, non chiude la porta in faccia al segretario del Pd. Tra le possibilità c'e anche quella delle larghe intese con il centrosinistra, caldeggiata da Silvio Berlusconi in chiave riforme. Quelle che una volta, ai tempi della prima Repubblica, erano chiamate 'governissimo': Che nel 2011 è stato ribattezzato 'strana maggioranza', o 'Abc' dalle iniziali dei tre tre leader ( Alfano, Bersani e Casini) dei partiti che hanno sostenuto l'esecutivo tecnico del professore. Tra le possibilità anche il governo di 'scopo', come quello di Lamberto Dini del 1995, esecutivo matrice tecnica votato da centrodestra e centrosinistra con un programma miratissimo che comprendeva tra l'altro la manovra finanziaria, la riforma delle pensioni, la legge elettorale. Su queste ipotesi potrebbe cadere la riflessione del Capo dello Stato quando riceverà i nuovi gruppi parlamentari, presumibilmente verso la fine di marzo, per aprire quel 'sentiero costruttivo' per la formazione di un nuovo esecutivo ed evitare che questa caotica tornata elettorale porti al nulla di fatto di nuove elezioni.  
