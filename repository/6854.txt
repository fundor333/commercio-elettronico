#titolo Pd: deroga per 10 'veterani', faranno le primarie - Photostory Primopiano
ROMA - Via libera della direzione del Pd alle deroghe per 10 parlamentari che hanno chiesto di poter correre alle elezioni anche se hanno fatto piu' di 3 mandati completi (15 anni). La direzione ha votato 'in blocco' le deroghe che sono passate con 3 astenuti e 3 contrari. I 10 'veterani' faranno le primarie. 
 Si tratta di Rosy Bindi, Anna Finocchiaro, Beppe Fioroni, Franco Marini, Gianclaudio Bressa, Cesare Marini, Mariapia Garavaglia, Mauro Agostini, Giorgio Merlo e Giuseppe Lumia. 
 BERSANI, DEROGHE PER MENO DEL 3%, MAI COSI' TANTE DONNE -  "Il nostro statuto parla di un 10% di deroghe a chi ha più di tre mandati e ieri si è discusso di qualcosa che non è neanche il 3% di deroghe". Pierluigi Bersani liquida come "inaccettabile" la rappresentazione di un Pd che ieri in direzione ha concesso deroghe solo ai soliti noti. "Perché ne parlate solo per il Pd? - chiede Bersani - Siamo gli unici in Italia e in Europa con il meccanismo di deroghe più stringente. Per favore, non chiedetecelo più e andate da qualcun altro. Si è superato il segno". 
 Il segretario del Pd descrive come "splendida" la riunione della direzione di ieri: "Abbiamo inserito tante novità, quella che mi piace di più è la certezza di un numero di donne in Parlamento, che non c'é mai stato in un gruppo politico".  
