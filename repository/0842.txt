#titolo Schweinsteiger, il barbaro - Il poeta del gol
  (ANSA) - ROMA - I suo tratti ci ricordano volti "barbari" di decenni fa. Il primo fra tutti Horst Hrubesh, centravanti del Colonia e campione d'Europa in Italia nel 1980; quindi Klaus Augenthaler, libero del Bayern Monaco e Campione del Mondo in Italia nel 1990.  
 In una rappresentazione cinematografica, magari sulla disfatta delle legioni romane guidate da Quintilio Varo nella foresta di Teutoburgo ad opera di Arminio, crediamo che il volto della grande mezzala tedesca Bastian Schweinsteiger debba essere presente se non altro per ricreare il "necessario sapore d'epoca". E' proprio lui un volto "barbaro", al pari degli altri due calciatori tedeschi appena citati. 
 In questo nostro gioco "a ritroso", ingenuamente profondo, di avvistare nel passato qualche personaggio/sosia di chi oggi emerge e s'impone, diremo che soltanto uno potrebbe nell'occasione ergersi accanto a Schweinsteiger. Parliamo di Bernard Schuster, "la bestia bionda", come veniva definita, mezzala tedesca a tutto campo, anch'egli campione d'Europa nel 1980 in Italia. Fu anche colosso di centrocampo del Barcellona e del Real Madrid. Forse anche lui questa sera dirà: "Quel Bastian sì che m'assomiglia..."  
 Grande lezione di squadra da parte della Germania nei confronti dell'Argentina: nel paese della Metafisica, a trionfare è stato ancora una volta la "pratica", "il filosofare col martello". Ma Friedrick Nietzsche qui non c'entra.   
