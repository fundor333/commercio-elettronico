#titolo Pesca: Pdl, in Sicilia si' al bianchetto, Liguria in ritardo - Ambiente e Pesca - Mare
  (ANSA) - GENOVA, 12 FEB - ''In Sicilia si puo' pescare il bianchetto, mentre in Liguria dobbiamo accontentarci di comprare quello siciliano. La Giunta regionale ancora una volta e' in grave ritardo''. Lo denunciano i consiglieri regionali liguri del Pdl Roberto Bagnasco, Marco Melgrati e Gino Garibaldi che annunciano la presentazione di un interrogazione urgente affinche' la Regione Liguria, tenendo conto dello stato di crisi del settore, assuma iniziative a sostegno del comparto della pesca. 
''La Regione Sicilia - hanno spiegato in una nota - ha autorizzato la pesca del novellame da consumo per l'anno 2013, provvedimento che entra nella logica della regionalizzazione della pesca tanto richiesta dagli operatori italiani.La Liguria, purtroppo, ancora una volta occupa una posizione di retroguardia nel sostenere il settore della pesca professionale e tradizionale oggi in gravissima crisi''. 
Roberto Bagnasco spiega: ''la nostra marineria ha richiesto ancora una volta di poter effettuare il prelievo della specie ittica del bianchetto, anche in deroga. La carenza di alcuni dati ritenuti essenziali dalla Commissione Europea puo' essere superata proprio attraverso un intervento regionale. Lo stato di crisi del settore autorizza sicuramente un progetto apposito di ricerca, salvaguardando la tradizionalita', la storicita' e la specificita' territoriale di queste pesche''. (ANSA).  
