#titolo Obama: 'Romney, vuoi cancellare un pezzo del Paese' - Mondo
di Marcello Campo 
 WASHINGTON – Mitt Romney punta a "escludere, a cancellare, una gran parte del Paese. Ma una delle cose che ho imparato da quando sono presidente e’ che il tuo lavoro è rappresentare tutto il paese, non solo una parte". Così per la prima volta, Barack Obama replica direttamente al video 'rubato' del suo avversario alla Casa Bianca, in cui esplicitamente Romney accusa il 47% degli americani che votano per Barack di vivere come parassiti alle spese dello stato. 
 Parlando al Late Show, il salotto di David Letterman sulla Cbs, il presidente sottolinea che quando si corre per la Casa Bianca "si è sotto il microscopio per tutto il tempo". fa parte delle regole del gioco. "Anch’io - ricorda il presidente - in passato ho fatto degli errori, e per quelli ho chiesto scusa". Una seconda frecciatina all'ex governatore del Massachusetts che sia ieri, a caldo, sia oggi, malgrado le critiche bipartisan ha difeso il suo punto di vista, ribadendo che lo spirito fondante dell'America è quello della libertà d'impresa, non dello stato assistenzialista. Ma Obama non ci sta, e insiste sul punto citato da Romney, che ha indignato in queste ore progressisti, ma anche conservatori. E cioé gli insulti agli elettori del tuo avversario. 
 Secondo il Presidente e’ assolutamente sbagliato giudicare male chi ha idee politiche diverse dalle tue. Anzi, attacca Obama, chi corre per la Casa Bianca ha il dovere di includere tutti, non scartare una pezzo di società, per il solo fatto che non è d'accordo con te. "Quando 4 anni fa ho vinto le elezioni, il 47% degli americani votarono per Mc Cain. Ma la stessa notte del voto - sottolinea Obama - dissi chiaramente a chi non votò per me che io avrei ascoltato la sua voce, avrei lavorato duro e avrei fatto di tutto per essere anche il suo Presidente. Noi siamo un grande Paese ed così è che funziona la nostra democrazia". 
 Obama osserva che "c'é tanta gente" che non la pensa come lui. "Ma c'é una cosa che non ho mai tentato di fare e non m'é mai venuta in mente di dire: e cioé suggerire che siccome qualcuno ha opinioni diverse dalle mie, allora è una vittima, un parassita, o un non patriota. Noi – aggiunge Obama - abbiamo il dovere di aiutarci a vicenda. Non c'é niente di sbagliato nel darci una mano, venirci in contro, in modo che ad esempio una mamma single di un bambino, anche dopo il lavoro, possa avere l'opportunità di andare al college e continuare a studiare. In tutti i miei viaggi in giro nel Paese - conclude Obama - non ho mai trovato nessuno che non credesse al sogno americano".  
