#titolo Cipe, ok aggiornare piano riduzione gas serra - Istituzioni e UE - Ambiente&Energia
 
            
            ROMA - Via libera del Cipe all'aggiornamento del Piano di Azione
Nazionale per la riduzione delle emissioni di gas serra, per far
fronte agli impegni nazionali nei confronti dell'Ue e della
comunita' internazionale. L'aggiornamento prevede di proseguire il processo di
decarbonizzazione dell'economia del Paese tramite azioni di
supporto alla green economy, in coerenza con la Strategia
Energetica Nazionale. Tra le misure proposte, si segnalano il prolungamento delle
detrazioni di imposta per l'efficienza energetica in edilizia,
l'estensione fino al 2020 dei certificati bianchi per il
risparmio energetico, nuove misure per la promozione di fonti
energetiche rinnovabili sia elettriche che termiche,
l'istituzione del catalogo delle tecnologie verdi e il
rifinanziamento del Fondo rotativo di Kyoto. L'attuazione di alcune di queste misure e' subordinata
all'adozione di provvedimenti normativi e alla relativa
copertura finanziaria attraverso risorse disponibili a
legislazione vigente o con nuovi stanziamenti.
