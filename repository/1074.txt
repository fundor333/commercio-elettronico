#titolo Clini, piena attuazione legge per risanamento Ilva - Istituzioni e UE - Ambiente&Energia
  ROMA - Il ministro per l'Ambiente Corrado Clini, durante il Consiglio dei ministri ''ha confermato l'impegno per la piena attuazione della legge 231 del 24 dicembre per accelerare il risanamento ambientale'' sull'Ilva. Lo riferisca la nota diffusa da palazzo Chigi al termine della riunione. Il Ministro ha informato il Consiglio del programma di incontri previsti il 23 gennaio a Taranto con l'azienda, le rappresentanze dei lavoratori e i rappresentanti delle autorità e istituzioni locali.   'LEGGI GARANTISCONO CITTADINI-IMPRESE O SOGGETTE A INTERPRETAZIONI?'  
"E' urgente che venga chiarito se in Italia le leggi rappresentano una garanzia per i cittadini e per le imprese o se al contrario sono soggette ad interpretazioni discrezionali. Non è in gioco solo il futuro dell'Ilva di Taranto ma anche la affidabilità dell'Italia per chiunque voglia investire nel nostro paese", ha detto il ministro Clini, parlando del futuro del gruppo siderurgico.     'A TARANTO MAGISTRATI CONTESTANO LEGGI E DIRETTIVE ' 
"Nel caso di Taranto ci troviamo di fronte alla situazione inedita della contestazione da parte della magistratura delle leggi e delle direttive".   Lo afferma il ministro dell'Ambiente Corrado Clini in una nota.    "L'Autorizzazione Integrata Ambientale rilasciata all'Ilva di Taranto, e recepita da una legge votata dalla stragrande maggioranza del Parlamento italiano - afferma - attua in modo completo e rigoroso le direttive europee e le leggi nazionali in materia di esercizio degli impianti industriali nel rispetto della salute e dell'ambiente. Direttive e leggi nazionali - prosegue il ministro - rappresentano nello stesso tempo la garanzia per la protezione dell'ambiente e della salute e la certezza del diritto per chiunque voglia fare attività industriali".  
