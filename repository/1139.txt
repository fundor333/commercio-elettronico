#titolo Iran: contrammiraglio, nostra flotta entra nel Pacifico  - Shipping e Cantieri - Mare
  Â (ANSA) - TEHERAN, 25 FEB - ''Per la prima volta dalla rivoluzione islamica'' di 34 anni fa, le Forze navali iraniane ''hanno attraversato lo stretto di Malacca'' e domani entreranno nell'Oceano pacifico: lo ha annunciato il comandante della Marina dell'Iran, contrammiraglio Habibollah Sayyari.  
 Come riferiscono il sito dell'emittente iraniana Press Tv e l'agenzia Fars, l'alto ufficiale ha precisato che lo storico passaggio dello stretto di Malacca che separa l'isola indonesiana di Sumatra dall'omonima penisola malese e' stato compiuto dalla 24/a flotta composta anche dal cacciatorpediniere ''Sabalan'' e dalla porta-elicotteri ''Kharg'', che con i suoi 207 metri e' la piu' grande unita' di questo tipo in tutta l'Asia occidentale. La flotta attracchera' al porto cinese Zhangjiagang. 
 Negli ultimi anni l'Iran ha ampliato la propria presenza nelle acque internazionali a fine di proteggere le rotte delle proprie navi da carico e petroliere anche attraverso pattugliamenti anti-pirateria nel Golfo di Aden fin dal novembre 2008. Ribadendo annunci fatti nei due anni precedenti e reagendo alla mobilitazione di navi americane nel Golfo, in settembre la Marina iraniana era tornata a prospettare pattugliamenti anche nell'Oceano atlantico, addirittura al largo di New York. Gli spostamenti di navi piu' ad alta tensione sono pero' quelli nel Mediterraneo: il mese scorso era stato annunciato che Teheran prepara una terza missione dopo quelle compiute nei due anni passati. (ANSA)(ANSA)  
