#titolo Piccolo robot umanoide insegna a 'mangiare bene' - Benessere - Terra&Gusto
  PARMA - Un piccolo robot umanoide che insegna con il sorriso una corretta alimentazione. E' questa l'ultima sperimentazione del progetto 'Giocampus Scuola', progetto di alleanza educativo pubblico-privata che a Parma ha unito Comune, Universita', Coni, Ufficio Scolastico Regionale, Cus Parma e Barilla per promuovere nei bambini delle scuole attivita' motoria ed educazione alimentare. 
Oggi al fianco dei 'maestri del gusto', docenti laureati in scienze dell'alimentazione, c'e' anche il piccolo 'Nao', un robottino alto poco piu' di 50 centimetri, dalle sembianze umane, che tiene lezione ai bambini spiegando, interagendo e giocando, i concetti chiave attorno ai quali ruota il progetto Giocampus. A rendere possibile la realizzazione della nuova sperimentazione, la collaborazione con l'ospedale San Raffaele di Milano. All'interno dell'ospedale lombardo, Nao e' gia' utilizzato nel reparto di diabetologia infantile, in affiancamento alle cure del personale sanitario e dei genitori, per migliorare gli apprendimenti e la motivazione legati alle pratiche quotidiane che un bambino deve svolgere per curare la propria patologia. 
''Noi puntiamo ad ottenere il medesimo risultato in bambini non affetti da patologie - spiega Elio Volta, coordinatore del progetto Giocampus - Nao ci sta affiancando in quattro scuole di Parma, in dodici classi di quarta, ed i risultati della sperimentazione sono gia' molto soddisfacenti''. I bambini insomma apprendono prima e meglio se e' Nao a ''fare lezione. 
Perche' la loro attenzione aumenta e quindi aumentano le loro conoscenze''. ''Il nostro impegno e' da sempre quello di insegnare una corretta alimentazione - aggiunge Luca Di Leo, Head of global media relation Barilla - Siamo quindi da sempre al fianco di Giocampus dove il giusto rapporto fra pubblico e privato e' in grado di dare grandi risultati''. 
''Noi come Comune siamo sempre aperti a nuove importanti sperimentazioni - sottolinea il vicesindaco di Parma, Nicoletta Paci - Il nostro compito e' quello di essere garante dei progetti che portiamo nelle nostre scuole e siamo impegnati perche' possano essere sempre piu' efficaci e proficui''. 
(ANSA).  
