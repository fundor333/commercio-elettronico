#titolo Gas: Firmato ad Atene accordo per gasdotto Tap - Ambiente ed energia - ANSA Europa
     (ANSA) - ATENE, 13 FEB - Firmato stamani ad Atene,
presso il ministero degli Affari Esteri, l'accordo finale per la
realizzazione del Trans-Adriatic Pipeline (Tap), il gasdotto per
il trasporto di gas naturale dai giacimenti di Shah Deniz II, in
Azerbaigian, verso l'Italia attraverso Grecia e Albania.    Alla cerimonia della firma hanno preso parte il ministro
dello Sviluppo economico italiano, Corrado Passera, il ministro
degli Esteri greco Dimitris Avramopoulos, e il vicepremier e
ministro dell'Economia e dello Sviluppo albanese Edmond
Haxhinasto.    Il Tap e' il progetto in competizione con il Nabucco West e
riveste un'importanza strategica per i Paesi partecipanti in
quanto lo sviluppo dell'interconnessione dei sistemi di
trasporto del gas naturale aumentera' la sicurezza delle
forniture, la loro disponibilita' e la diversificazione delle
rotte e delle fonti.    ''Il progetto Trans Adriatic Pipeline e' di importanza
strategica per la Grecia e la rendera' un anello energetico
forte e un Paese di prima destinazione di energia'', ha detto il
primo ministro greco, Antonis Samaras, nel corso della cerimonia
della firma dell'accordo tripartito.
