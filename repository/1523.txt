#titolo In primavera le classifiche delle università italiane - Ricerca e Istituzioni - Scienza&Tecnica
  Sta arrivando ai primi risultati il lavoro degli esperti dell'Agenzia Nazionale di Valutazione del Sistema Universitario e della Ricerca (Anvur) istituita nel 2010 e ''al massimo in primavera sara' resa pubblica una gerarchia delle università''. Lo ha annunciato Paolo Miccoli, dell'Università di Pisa, che con Adriano Fabris ha presentato a Milano il volume ''Valutare la ricerca? Capire, applicare, difendersi''(Fondazione Area, 10 euro). 
''Il sistema di valutazione della Ricerca arriva in Italia con un ritardo significativo rispetto a molti altri Paesi'', (risale al 2007 l'analoga agenzia francese Aeres), afferma Miccoli, che aggiunge: ''Le maggiori resistenze sono venute proprio dal mondo dell'università, a causa della diffidenza verso il concetto stesso di valutazione''. 
Secondo il docente pisano, ''il mondo della ricerca dovrebbe invece accettare questa sfida e trovare un punto di sintesi tra valutati e valutatori, cioè condividere i parametri che serviranno a costruire un sistema di valutazione che sia un'opportunità per tutto il sistema universitario italiano''. 
I valutatori dell'Anvur, 12-15 per ognuno dei 13 settori disciplinari, hanno operato con una procedura ''a tappeto'' verso le istituzioni e le strutture didattiche e di ricerca. Per ogni soggetto, docente o ricercatore, vengono valutati tre prodotti (volumi, opere, articoli scientifici) pubblicati negli ultimi 10 anni, in base al loro impact factor (che indica del valore scientifico della rivista) e all' 'H index' (che indica il numero delle citazioni sulle grandi riviste mondiali). 
''E in tempi di risorse limitate – sottolinea Miccoli – valutare la qualità della ricerca prima di assegnare le risorse è estremamente importante''. Mentre Fabris osserva che ''stiamo andando verso un sistema in cui ci saranno delle gerarchie: università solo didattiche e università di ricerca'' e precisa che ''se per le attività scientifiche i criteri di valutazione sono quantitativi, per le attività umanistiche va fatta una valutazione con criteri qualitativi, soprattutto nella forma di 'revisione fra pari' (peer review)''.  
