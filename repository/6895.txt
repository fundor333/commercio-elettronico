#titolo A Courmayeur Pasquetta nel segno dell'artigianato - Arte e Cultura
  (ANSA) - AOSTA, 23 FEB - Appuntamento di spicco della stagione primaverile dell'artigianato di tradizione valdostano, la Foire de la Paquerette richiama nel centro storico di Courmayeur migliaia di visitatori nel giorno del Lunedi' dell'Angelo. 
Ideata nel 1996 come momento di festa per salutare la fine della stagione invernale, nel giro di pochi anni e' diventata una manifestazione di notevole rilevanza con la partecipazione di oltre 300 artigiani-artisti che, dalle 9 alle 18, espongono il frutto del loro ingegno. Tra di loro ci saranno anche i 'maestri' scultori e intagliatori protagonisti delle Fiere di Sant'Orso di Aosta e Donnas che prenderanno posto con i loro banchi nella zona del Jardin de l'Ange. 
Per i visitatori sara' possibile ammirare le opere dell'artigianato valdostano nel settore tradizionale ed equiparato: opere di scultura e intaglio su legno, lavorazione della pietra ollare, del ferro battuto e del cuoio, tessitura del 'drap' (stoffa in lana lavorata su antichi telai in legno), opere in vannerie, e poi merletti, vimini, oggetti per la casa, scale in legno e botti, lavorazioni eseguite al tornio e giocattoli. (ANSA).  
