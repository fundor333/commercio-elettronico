#titolo Libri: 'La pattuglia dell’alba',surf-thriller diDon Winslo - Libri - Mare
  (ANSA) - ROMA, 11 GIU - Boone Daniels, un ex poliziotto, vive ormai soprattutto per il surf: per lui, uscire in pattuglia non significa più affrontare i criminali di San Diego, ma le onde dell'oceano all'alba. La sua nuova squadra è fatta di surfisti come lui che si riuniscono sulle spiagge di San Diego, personaggi stravaganti innamorati del rischio e delle traiettorie più difficili. Le cose cambiano quando un'avvocatessa lo coinvolge nell'indagine su una truffa a un'assicurazione. Boone dovrà rinunciare per un po' alle sue uscite nell'oceano e alla grande mareggiata che incombe e che nessun surfista è disposto a perdere. Ora il suo obiettivo è concludere in fretta l'inchiesta, ma a San Diego, la capitale del sole e dei surfisti, non esiste mai niente di semplice o scontato, e la violenza criminale costringerà il protagonista a fare i conti una volta per tutte con il proprio passato. 
"La pattuglia dell'alba", pubblicato da Einaudi nella collana "Stile libero big", è un libro dello scrittore americano Don Winslow considerato come uno degli autori più rappresentativi del poliziesco americano contemporaneo. Scrittore e regista teatrale e televisivo, Winslow è stato anche un investigatore privato e consulente di studi legali ed assicurazioni. (ANSA).  
