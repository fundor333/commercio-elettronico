#titolo Italia 150: Napolitano inaugura mostra Regioni Vittoriano - Inaugurazione mostra 150 anni al Vittoriano
  ''Dopo il disincanto cosa c'e'?''. Al  Vittoriano  per inaugurare la grande mostra dedicata per i 150 anni dell'Unita' d'Italia alle Regioni, il presidente della Repubblica,  Giorgio Napolitano , gira la domanda allo storico  Alberto Melloni,  autore dell'installazione 'Unita' degli italiani' che accoglie i visitatori degli stand riservati alle regioni italiane, raccontando con foto e filmati le sei esperienze che hanno unito tutte le generazioni di italiani. 
 Il direttore del Vittoriano,  Alessandro Nicosia , spiega al presidente le sei esperienze: ''Ci sono la diversita', la sconfitta, la commedia, la vittoria, la solidarieta', il disincanto'', dice. ''E dopo il disincanto cosa c'e'?'', chiede Napolitano girandosi verso Melloni. ''La solidarieta' presidente'', risponde lui dopo un attimo di esitazione. Poi lo storico fa notare al presidente che ogni cartellone si chiude con una frase famosa. Una di queste, ''oggi il pane c'e''' di  Alcide Cervi , spiega poi Melloni, ''mi e' stata suggerita proprio dal presidente Napolitano. Lui conosceva il mio lavoro - spiega- lo ha visto a Reggio Emilia il 7 gennaio per la festa del Tricolore. In quell'occasione io citai la frase di  Ciampi  'non e' il paese che sognavo'. Il presidente mi racconto' allora la storia di Cervi, che chiudeva il racconto delle sue sventure dicendo semplicemente 'oggi il pane c'e'. 
 Divisa in due tappe, una per la rassegna dedicata all'arte dei 150 d'Italia, l'altra per la sezione dedicata alle regioni, con gli stand del Lazio, della Toscana, della Sardegna, del Piemonte, la visita di Napolitano al Vittoriano dura oltre un'ora, accompagnata da una folla di volti illustri, i presidenti delle regioni, innanzitutto (in prima fila, elegantissima con un tubino bianco e nero la governatrice del Lazio  Renata Polverini ), e poi ministri (si riconoscevano  Fitto  e  Galan  ma anche  Saverio Romano  che ha accompagnato Napolitano nella visita dello stand del Piemonte) volti della finanza (il presidente  Cesare Geronzi  lo ha scortato nella tappa allo stand per i 180 anni delle Generali), politici (l'anziano senatore a vita  Emilio Colombo  lo ha salutato da una sedia sulla quale era stato fatto accomodare), il giornalista  Bruno Vespa . A fare da cicerone per l'arte, il consigliere del Quirinale per l'arte  Louis Godart , al quale era stata affidata la cura di quella sezione. ''Abbiamo cercato di trovare un comune denominatore anche nella pittura e nella scultura'', premette il professore. Napolitano si sofferma su una tela di Pelizza da Volpedo, 'Ritratto della Madre', un quadro del 1890. ''Giusto non aver scelto il solito 'Il quarto stato', commenta. Le opere sono tante, la visita prosegue veloce. Un'altra sosta davanti alla grande tela di  Emilio Vedova  'Emerging'. Accanto c'e' un bel  Guttuso , 'Il pittore di carretti', che ugualmente richiama l'attenzione del presidente, com'era stato poco prima per 'La Femme, del piemontese  Giacomo Grosso  (1895) 'E' l'inizio della belle epoque, commenta Napolitano. Davanti al panorama marino del siciliano  Piero Guccione,  una sosta piu' lunga. ''Amo molto Guccione!'', confida il presidente al sottosegretario ai beni culturali  Francesco Giro  che in quel momento gli e' accanto. ''Io allora  gli ho svelato che Guccione mi e' quasi parente visto che il mio fratello gemello ha sposato Paola, la sua unica figlia'', racconta poi il sottosegretario. Quindi e' la volta degli stand riservati alle Regioni (al Vittoriano ce ne sono quattro, le altre sono dislocate in vari punti della citta' -spiega  Nicosia - nei luoghi legati all'esposizione del 1911, dal palazzo di giustizia alla galleria nazionale di arte moderna) con i governatori che lo aspettano per accompagnarlo. Al Vittoriano ce ne sono quattro. In quello del Piemonte e' in mostra anche il salottino intarsiato di  Cavour . Galan scherza, ''ci sono pochi soldi, ma questo non sarebbe niente male...''.  
