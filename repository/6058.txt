#titolo Cardinale Turkson 'impallinato' da media Usa - Diario Vaticano
NEW YORK - Il Cardinale Peter Turkson, uno dei favoriti del Conclave che, se eletto, potrebbe diventare il primo Papa nero, e' stato attaccato dalle vittime dei preti pedofili per aver collegato omosessualita' e abusi su minori. Turkson, del Ghana, e' il presidente del Consiglio Pontificio per la Giustizia e la Pace. 
 Intervistato nei giorni scorsi dalla Cnn ha affermato che le molestie sessuali da parte del clero difficilmente possono prender piede nella chiesa africana perche' la cultura tradizionale africana condanna l'omosessualita'. 
 ''Il sistema tradizionale africano ha protetto la popolazione del continente contro questa tendenza'', ha detto il Cardinale all'intervistatrice Christiane Amanpour: ''E' un tabu' culturale''. 
 Le parole dell'alto prelato sono state condannate dallo Snap (Survivors Network of those Abused by Priests): ''Ci auguriamo che questo basti a squalificarlo dalla rosa dei papabili. La verita' e' che sappiamo poco dei crimini dei preti pedofili e dei relativi cover-up per le stesse ragioni per cui ne sappiamo poco nel resto del Terzo Mondo: ci sono meno fondi per la polizia, una magistratura meno forte, un giornalismo meno indipendente e maggiori differenze di ricchezza e potere tra la Chiesa e i fedeli''. 
 Secondo lo Snap, ''quando sentiamo le parole del Cardinale che la pedofilia non e' arrivata in Africa perche la sua cultura demonizza l'omosessualita' non possiamo che essere preoccupati. Non solo non c'e' legame tra omosessualita' e abusi su minori, ma il sostenerlo e' uno scudo veramente debole dietro cui nascondersi''.  
