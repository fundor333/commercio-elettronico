#titolo Grillo attacca primarie Pd: 'Sono buffonarie' - Politica
E' guerra a distanza tra Beppe Grillo e il Pd sulle primarie per i parlamentari democratici, in programma il 29-30 dicembre. 'Buffonarie' le ha bollate il comico, in un post sul proprio blog, accusando Bersani di essere "un succhiaruote della democrazia" e rivelando per la prima volta i numeri delle tanto discusse 'Parlamentarie' del Movimento Cinque Stelle: 20.252 i votanti sui 31.612 aventi diritto. Numeri da flop, gli replica in sostanza il Pd: "A rispondergli bastano i fatti. Le primarie del Pd hanno coinvolto un numero di persone 100 volte superiore", dice infatti Nico Stumpo, responsabile organizzazione dei democrat. 
 GRILLO, 55 PER CENTO DONNE CAPOLISTA CON PARLAMENTARIE -  "I dati finali delle Parlamentarie del M5S. I capolista donne sono stati pari al 55%. Hanno votato per le liste 20.252 persone su 31.612 aventi diritto iscritti al M5S entro il 30/9/2012 con i documenti di identità digitalizzati". Lo afferma Beppe Grillo sul suo blog con un intervento, dedicato alle primarie del Pd, dal titolo "Le Buffonarie". "I voti potenziali, tre preferenze per votante, erano 94.836 e i voti espressi per le liste 57.272. Il numero degli iscritti complessivi al M5S è ad oggi di 255.339", aggiunge il leader del Movimento. "E' la prima volta nel mondo - osserva - che dei cittadini sono stati eletti on line e senza alcuna indicazione da parte del partito o movimento, in modo assolutamente libero. Per votare non è stato chiesto un solo euro ai partecipanti e il M5S non prenderà i contributi per le elezioni politiche oggi stimabili in 100 milioni di euro. In futuro la votazione on line dei candidati sarà estesa alle elezioni regionali, come è già avvenuto per la Lombardia dove il dato dei capolista donne è stato confermato con il 66%. Il M5S ha aperto una nuova via nella partecipazione democratica. In futuro, con l'aumento progressivo delle identità digitalizzate dei votanti, non potrà che crescere ed affermarsi". 
 GRILLO CONTRO LE 'BUFFONARIE' PD -  "Il pdmenoelle ha deciso di dare voce ai cittadini per le liste elettorali. Un'idea originale (chissà da chi ha copiato...) che Bersani ha spiegato: 'Il pdmenoelle ha dato vita a una procedura che non ha precedenti in Italia e in Europa (e neppure su Saturno, ndr). Abbiamo messo un meccanismo (!?) che renderà fortissima la presenza delle donne a un livello sconosciuto in Italia e forse anche in Europa'. Belin, questo passa il tempo a seguire cosa fa il M5S dove le donne votate per le politiche on line sono state maggioranza assoluta. Bersani è un succhiaruote della democrazia. Vengono così inaugurate, dopo le Parlamentarie del M5S, le Buffonarie del pdmenoelle". Lo scrive Beppe Grillo sul suo blog. "Le Buffonarie avranno una 'modica quantità' di aspiranti parlamentari, un 10%, scelti da lui,medesimo: Gargamella Bersani. Nomi indimenticabili ci accompagneranno anche nella prossima legislatura, mai più senza Rosy Bindi, Anna Finocchiaro, Franco Marini, Giorgio Merlo, Maria Pia Garavaglia, Beppe Fioroni. L'ideatore di 'procedure' e di 'meccanismi' al costo di due euro che tutta l'Europa ci invidia disporrà anche del diritto di nomina dei capilista (pari a 54 parlamentari certi). Oltre agli eletti per grazia di partito, potranno partecipare i parlamentari uscenti (quindi i 'nominati' a suo tempo dal partito, ndr), chi raccoglierà firme pari al 5% degli iscritti su base provinciale e chi verrà scelto dalle direzioni provinciali. Il trionfo della democrazia diretta made in Bettola", conclude Grillo.  
