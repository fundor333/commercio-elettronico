#titolo I ricercatori del Ri.med si presentano - Speciali ed Eventi - Salute e Benessere
  Valentina Di Caro  Laurea e dottorato all’Università degli Studi di Palermo, nel 2007 ho superato una selezione della Fondazione Ri.MED per una borsa di studio Post-dottorato presso l’ospedale Pediatrico di Pittsburgh dove ho lavorato per 4 anni. Da un anno lavoro nei laboratori della Fondazione Ri.MED in ISMETT: la mia attività scientifica è incentrata sullo studio dei meccanismi molecolari basilari per imparare ad utilizzare le cellule di difesa del corpo come vaccini per malattie autoimmuni. Tali studi hanno già portato ad una sperimentazione clinica negli Stati Uniti su pazienti diabetici. 
 Chiara Cipollina  Ho conseguito la Laurea in Biotecnologie e il Dottorato di ricerca in biotecnologie industriali presso l’università di Milano Bicocca. Nel 2006 mi sono trasferita in Olanda e ho lavorato presso la Delft University of Technology. Dal 2008 ho un contratto con la Fondazione Ri.MED. Come ricercatore Ri.MED ho lavorato per due anni a Pittsburgh per poi trasferirmi a Palermo. Attualmente lavoro presso i laboratori dell’istituto IBIM del CNR e mi occupo dello sviluppo di nuovi farmaci anti-infiammatori ispirati a molecole naturalmente prodotte dal nostro organismo durante i processi infiammatori. 
 Giovanna Frazziano  Sono nata a Caltanissetta. Mi sono laureata in Chimica e Tecnologie Farmaceutiche all’Università degli studi di Palermo. Dopo un periodo di studio e tirocinio svolto presso l’ospedale Edouard Herriot e all’Università Claude Bernard di Lione, ho lavorato all’Università Complutense di Madrid dove ho conseguito il titolo di dottore di ricerca in Farmacologia. Nel 2010 sono stata selezionata dalla Fondazione Ri.MED per una borsa di post-dottorato da svolgere presso un laboratorio dell’Università di Pittsburgh. Lì ho lavorato per due anni occupandomi dello studio dei meccanismi fisio-patologici che sono alla base delle malattie vascolari polmonari. Da gennaio sono ritornata in Italia e lavoro presso i laboratori Ri.MED dell’Ismett dove mi occupo dell’attività di sviluppo di progetti di ricerca a livello nazionale ed europeo. 
 Chiara Milanese  Laureata presso l’Università di Torino in Biotecnologie Mediche e con un dottorato di ricerca in Neuroscienze, ho un contratto con la Fondazione Ri.MED dal 2008. Ho lavorato presso in Dipartimento di Neuroscienze di Torino, il Pittsburgh Institute of Neurodegenerative Disease e attualmente lavoro nel Dipartimento di Genetica dell’Erasmus Medical Center di Rotterdam. Nel gruppo del Dr. Mastroberardino ci occupiamo di identificare target terapeutici e testare nuove cure per il morbo di Parkinson. Per testare potenziali farmaci utilizziamo molteplici sistemi sperimentali che partono da modelli cellulari, modelli murini e di pesce fino a campioni biologici di pazienti. 
 Pierangelo Cifelli  Nato a Roma, dove ho conseguito nel 2002 la laurea in Medicina e Chirurgia presso l’università degli studi di “Tor Vergata”, ho un dottorato presso l’università di Ferrara in “Neurobiologia e Biofisica cellulare”. Ho lavorato per due anni, dal 2003 al 2005 presso il Montreal Neurological Institute dell’Università di Montreal, nel laboratorio del Prof. Massimo Avoli dove mi sono occupato dello studio dei meccanismi che determinano l’insorgenza di alcune specifiche forme di epilessia. Ho un contratto con la Fondazione Ri.MED di Palermo dal 2008: fino al 2010 ho lavorato presso l’università di Pittsburgh, dove ho lavorato nel laboratorio del mio mentor Prof. Anthony Albert Grace. su un progetto riguardante il legame tra iper-eccitazione dell’ippocampo e over-reazione del sistema dopaminergico nella zona tegumentale ventrale di cervello. Dal 2010 lavoro presso l’università di Ferrara, dipartimento di medicina sperimentale e clinica, dove nel laboratorio del Prof Michele Simonato sto seguendo diversi progetti di ricerca nell’ambito dello studio dei meccanismi di epilettogenesi, attraverso l’utilizzo di diversi approcci sperimentali (terapia genica, trapianto di cellule staminali). 
 Salvatore Pasta  Nato a Palermo dove ho conseguito laurea e dottorato in Ingegneria Meccanica in collaborazione con l'University of South Carolina. Dopo il dottorato ho vinto una borsa di studio come ricercatore post-doc per la Fondazione Ri.MED e per quasi tre anni ho svolto la mia ricerca presso il laboratorio di Bioingegneria Vascolare del McGowan Institute per la medicina rigenerativa dell’Universita di Pittsburgh Attualmente lavoro presso l’Università di Palermo dove mi occupo di sviluppare modelli matematici a supporto dell’attività clinica per monitorare lo stato di avanzamento di patologie cardiovascolari. 
 Monica Miele  Nata a Palermo dove ho conseguito la laureata in Scienze Biologiche e successivamente la specializzazione in Patologia Clinica e il Dottorato di Ricerca in Biopatologia. Dal 2008 collaboro con la Fondazione Ri.MED presso i laboratori Ismett occupandomi principalmente dello sviluppo di terapie cellulari per il trattamento di gravi patologie indotte da virus in pazienti trapiantati d’organo, in particolare in bambini trapiantati. 
 Massimiliano Gaetani  Originario di Maglie, provincia di Lecce, nel 2002 ho conseguito la laurea Biotecnologie e successivamente il dottorato di ricerca in Chimica presso l’Università di Modena e Reggio Emilia. Ho lavorato per diversi anni negli Stati Uniti a Philadelphia per l`Università della Pennsylvania e per il Wistar Institute, dove ho anche partecipato ai programmi di formazione Ph.D. e post-doc. A fine 2006 sono rientrato in Italia presso l’istituto scientifico San Raffaele di Milano e dal 2010, per conto dell’Università di Pittsburgh, ho lavorato presso il Centro di Biotecnologie Avanzate dell’IST e Università di Genova. Quest’anno ho vinto una selezione come ricercatore della Fondazione Ri.MED e attualmente svolgo le mia attività presso i laboratori di ISMETT principalmente su cellule staminali, in particolare mesenchimali, per sviluppare nuove terapie di supporto, ponte, o alternative al trapianto. 
 Cinzia Chinnici  vengo da Sommatino, provincia di Caltanissetta. Sono laureata in Scienze Naturali e ho un Dottorato di Ricerca in Biologia Animale, entrambi conseguiti presso l’Università di Palermo. Dopo il dottorato, ho trascorso tre anni come ricercatore post-doc presso la Scuola di Medicina dell’Università della Pennsylvania, a Philadelphia. Successivamente sono rientrata in Italia grazie a una selezione della Fondazione Ri.MED. Lavoro presso i laboratori di Ri.MED in ISMETT e, come gli altri miei colleghi, sono in attesa di trasferirmi presso la nuova sede che sorgerà a Carini. La mia principale attività di ricerca consiste nella preparazione di cellule umane primarie destinate al trapianto.  
