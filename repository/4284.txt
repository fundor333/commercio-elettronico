#titolo Carne cavallo:Assocarni, da Brambilla operazione strumentale - Alimentazione - Salute e Benessere
     (ANSA) - ROMA, 5 MAR - Il direttore di Assocarni Francois
Tomei si ''stupisce che nel momento di crisi in cui versano le
nostre imprese un ex ministro come Vittoria Brambilla abbia come
obiettivo prioritario per la prossima legislatura quello di
presentare un progetto di legge che vieti la macellazione degli
equidi in Italia, approfittando strumentalmente dello scandalo
relativo alla presenza di carni equine in alcuni prodotti
etichettati come contenenti esclusivamente carne di manzo nei
riguardi del quale la filiera equina italiana e' totalmente
estranea''.    ''Espressioni come 'l'Italia detiene un primato vergognoso e
incivile' in quanto e' 'al primo posto nell'importazione di
carne di cavallo a livello europeo' hanno il solo fine -
prosegue Assocarni in una nota - di trasmettere un'immagine
falsa e denigratoria del comparto che rappresentiamo con
l'obiettivo di spingere i consumatori italiani ad abbandonare il
consumo di carne equina''.    ''Non e' certamente vietando la macellazione degli equidi che
si evitano le truffe - sottolinea Tomei -. La verita' e' che non
fa notizia l'imprenditore serio che ogni giorno, con il
contributo dei veterinari pubblici, e' impegnato a controllare
il benessere degli animali, la qualita' delle carni e a vigilare
sulla sicurezza alimentare per offrire un prodotto sano e sicuro
al consumatore italiano''. (ANSA).
