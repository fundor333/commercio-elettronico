#titolo L'acqua sulfurea di Cervarezza - Benessere - In Viaggio
  Nell'antico borgo di Cervarezza, splendida cittadina dell'Appennino Reggiano, sgorga la benefica acqua sulfurea, particolarmente indicata per cure inalatorie, fangoterapie e bagni. Il centro termale a 900 metri di altitudine, e' circondato da boschi e prati, ma ben collegato al mare della Versilia che dista solo 70 km, e puo' essere un'ottima destinazione per chi vuole trascorrere un week end all'insegna del benessere e della cura del corpo.  
Cervareza Terme si trova lungo la storica direttrice che unisce la pianura Padana alla Lunigiana ed al mar Ligure e dista 50 km da Reggio nell'Emilia.   
La cittadina ospita anche il parco delle Fonti di Santa Lucia, da cui sgorga l'acqua minerale del Monte Ventasso. Si tratta di acque medio minerali bicarbonatosodiche, particolarmente leggere con proprietà diuretiche.   
Nel centro termale vengono effettuate terapie inalatorie per le affezioni delle vie respiratorie anche di origine allergica. Vengono anche praticati differenti tipi di massaggi e riabilitazioni, nonchè personalizzate cure estetiche nel moderno reparto dedicato al Wellness.   
Cervarezza Terme è attualmente sede del  Parco Nazionale dell'Appennino Tosco-Emiliano . La località ha ottime attrezzature e impianti sportivi; inoltre nell'adiacente parco, ricco di faggi e pinete, è possibile fare piacevoli passeggiate sia a piedi che in mountain bike. Nelle vicinanze del paese si trovano il  Parco Cerwood , il piu' grande parco avventura d'Italia, con 22 percorsi per bambini e adulti, e l'impianto Paintball Sportwood, l'unico in Emilia Romagna a disporre di un campo da Woodsball.  
