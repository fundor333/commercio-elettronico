#titolo Crisi: Tobin tax, Ue allarga spettro d'applicazione - Economia e lavoro - ANSA Europa
  (ANSA) - BRUXELLES, 14 FEB - Nuova proposta di Tobin Tax della Commissione Ue, che ora dovra' essere approvata dagli undici Paesi, tra cui l'Italia, che hanno deciso di introdurla senza il resto dell'Ue. Bruxelles amplia il raggio d'azione che in base alla nuova proposta colpira' tutte le transazioni che toccano gli undici Paesi in qualsiasi modo: sia se vengono effettuate da soggetti residenti in uno degli Stati, sia se la transazione viene effettuata in uno degli Stati e anche se lo strumento finanziario 'nasce' in uno degli Stati. 
Si tratta delle prima tassa di questo tipo ad essere applicata da un'area composta da piu' Stati. Per quanto riguarda le aliquote, la nuova proposta riprende i numeri della prima, del 2011: 0,1% per bond e azioni, e 0,01% per i derivati. Secondo i calcoli di Bruxelles generera' un 'tesoretto' di 30-35 miliardi di euro all'anno. Per l'Italia la stima era di un miliardo all'anno, secondo il governo. 
Sono escluse le transazioni di e con Bce, Efsf, Esm, Ue e le operazioni degli Stati nella gestione del loro debito. Inoltre, per proteggere l'economia reale, non si applica alle operazioni di cittadini e imprese (ad esempio prestiti, pagamenti, assicurazioni, depositi), ne' alle operazioni tradizionali di investimento delle banche ne' alle transazioni finanziarie previste da piani di ristrutturazione. 
Il commissario alla fiscalita' Algirdas Semeta ha spiegato che e' stato ampliato lo spettro d'applicazione per evitare al massimo la possibilita' di ''sfuggire alla tassa''. Ma e' chiaro che 'non sara' possibile la doppia tassazione'', cioe' la Tobin tax non sara' in conflitto con quei Paesi, come Italia, Spagna e Portogallo, che hanno deciso di introdurla a livello nazionale.(ANSA).  
