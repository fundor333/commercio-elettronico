#titolo Acqua: cooperazione, Italia a capo convenzione Unece - Acqua: Top News - Ambiente&Energia
     (ANSA) - ROMA, 28 NOV - Promuovere la cooperazione mondiale
transfrontaliera e la pace tra i popoli sull'acqua. Questo
l'obiettivo della sesta sessione della riunione delle parti
della Convenzione Unece (United Nations Economic Commission for
Europe) sulla protezione e l'uso dei corsi d'acqua
transfrontalieri e dei laghi internazionali che ha aperto oggi i
lavori a Roma, con l'intervento del ministro dell'Ambiente
Corrado Clini il quale ha ricordato che il nostro Paese sara' a
capo della Convenzione per i prossimi tre anni.    ''L'Italia avra' un ruolo molto importante - ha affermato
Clini -. Alla riunione di oggi partecipano rappresentanti di
tutti gli Stati firmatari della Convenzione per i corsi d'acqua
condivisi da piu' Paesi''. ''La gestione dell'acqua - ha
ricordato il ministro - e' fonte di conflitti perche' e' spesso
contesa da Paesi confinanti'' e molti di questi ''hanno
conosciuto la guerra''. Punto principale della Convenzione, ha
poi osservato Clini, e' ''favorire la cooperazione dei popoli e
la pace'' per la gestione sostenibile dell'acqua.    Tra gli impegni che l'Italia assumera' con la presidenza
della Convenzione, oltre a continuare l'approfondimento sul
legame tra gestione e protezione dei corpi idrici, cambiamenti
climatici ed eventi estremi, e' trasformare la Convenzione da
regionale a globale, permettendo l'adesione al trattato e il
pieno coinvolgimento di tutti i Paesi extraeuropei interessati. Per piu' di 20 anni la 'Water Convention' ha avuto un ruolo
fondamentale per la cooperazione sull'acqua transfrontaliera nei
Paesi che fanno parte dell'Unece. La riunione della Convenzione,
alla quale prendono parte 300 rappresentanti di oltre 60 Paesi,
sara' ospitata a Roma per tre giorni. Con l'occasione sara'
possibile anche fare il punto sui progressi raggiunti negli
ultimi tre anni e verranno presentati i progetti per le
attivita' del periodo compreso tra il 2013 e il 2015. Infine, e'
previsto che in questa riunione delle Parti si stabilisca un
unico meccanismo di prevenzione delle dispute sull'acqua e si
rafforzi l'impegno per l'allargamento della Convenzione. (ANSA).
