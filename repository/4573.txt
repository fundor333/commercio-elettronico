#titolo A Doha manifestazione ambientalisti, 'Giustizia Ora' - Speciali ed Eventi - Ambiente&Energia
  (di Francesca Astorri) 
DOHA - Attivisti e ambientalisti da tutto il mondo hanno marciato oggi lungo la Corniche, la principale baia di Doha, in quella che e' stata la prima manifestazione di attivisti e ambientalisti della storia del Qatar. L'evento e' stato organizzato dopo sei giorni che oltre 17mila delegati delle Nazioni Unite sono riuniti a Doha per i negoziati della 18esima Conferenza delle Nazioni Unite sui Cambiamenti climatici (COP18), in cui viene discusso un secondo piano di azione del Protocollo di Kyoto e il futuro del Green Climate Fund, il fondo per l'ambiente da 100 miliardi di dollari l'anno.    Gridando lo slogan in arabo e inglese ''Yalla, yalla, climate justice now'', circa 500 persone hanno manifestato sulla Corniche nonostante fosse attesa una partecipazione piu' ampia da parte dei 7mila attivisti e membri di ONG arrivati a Doha per il COP18. Grande assente Greenpeace, che aveva annunciato di non essere riuscita a organizzare un evento con sufficiente impatto a costi ragionevoli.  
Dallo Sheraton di Doha fino all'ufficio postale della capitale, per circa un chilometro i manifestanti sono stati seguiti da poliziotti in bicicletta, ambulanze, macchine della polizia e diversi motoscafi dell'esercito per le due ore in cui la marcia era stata autorizzata.    Diverse ONG del mondo arabo hanno partecipato guidando la marcia con lo slogan ''Arabs, time to lead'' ('Arabi Ã¨ il momento di prendere la guida'), una presa di coscienza del ruolo che il mondo arabo puo' avere nelle questioni ambientali.  
Il Qatar, da questo punto di vista, non ha dato l'esempio: il Paese infatti detiene il record mondiale di emissioni di CO2 pro capite e il record mondiale di consumo di acqua, con 1.200 litri di acqua consumati al giorno dai cittadini dell'Emirato. Secondo un recente studio dell'Arab Forum for Environment Development (AFED), se tutte le persone nel mondo vivessero come il residente medio in Qatar, sarebbero necessari 6,6 pianeti per soddisfare i loro livelli di consumi e di emissioni di CO2. Secondo molti, il Qatar sta ora intraprendendo un percorso nuovo piu' attento all'ambiente: il Presidente del comitato organizzativo di COP18, Fahad bin Mohammed Al Attiya, ha dichiarato che l'80% dei processi di dissalazione verranno alimentati ad energia solare. Un passo avanti dal momento che, fino a pochi mesi fa, l'Emirato prendeva in considerazione la possibilita' di sviluppare l'energia nucleare per sostenere quei processi stessi.  
