#titolo Shirin Ebadi guest star di Telefono Rosa - Cronaca
In occasione della Giornata Internazionale contro la violenza sulle donne, l'Associazione Nazionale Volontarie Telefono Rosa organizza una serie di incontri con il Premio Nobel per la Pace iraniana Shirin Ebadì, prima donna musulmana a ottenere questo riconoscimento.    Con la Ebadi Telefono Rosa darà vita a tre iniziative, tra cui la presentazione in anteprima di un libro, scritto da Marisa Paolucci, che racconta la storia di tre donne straordinarie: Shirin Ebadì, Fatima Ahmed (sudanese, prima donna eletta in un parlamento africano e presidente della combattiva 'Unione delle donne' del suo paese) e Malalai Joya (afgana, la più giovane delle tre, parlamentare dal 2003 al 2007 e capace di denunciare i "criminali di guerra" che le sedevano accanto in Parlamento). 
 Il libro, intitolato "Tre donne una sfida" e patrocinato da Telefono Rosa, sara' presentato domani alle 17.00 presso la Sala Stampa Estera a Roma.    A Shirin Ebadi e' dedicata anche la serata di Gala organizzata da Telefono Rosa a Roma, sempre domani. E il premio Nobel sara' infine protagonista di un incontro, il 25 novembre, con 900 ragazzi delle scuole romane, per discutere di violenza sulle donne nei diversi paesi del mondo, ma soprattutto su quel monito, lanciato più volte dalla Ebadi alle nuove generazioni, sulla "primavera delle donne musulmane" che mostra le prime crepe sotto i colpi di una falsa democrazia. L'evento avra' luogo al Teatro Quirino e nel corso della mattinata verrà anche lanciato il concorso Uno spot per il Telefono Rosa e sarà presentato in anteprima il brano "Domani ho 40 anni", che il cantautore romano Marco Meloni ha donato all'Associazione. Il ricavato della canzone, che ha come tema proprio il dramma della violenza sulle donne, verrà devoluto in favore dell'associazione.  
