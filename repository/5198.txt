#titolo Monti, in quadro attuale noi piu' rilevanti - Elezioni 2013
ROMA - Il Presidente del Consiglio Mario Monti oggi alle 12 riceverà a Palazzo Chigi per consultazioni il Ministro dell'Economia e delle Finanze Vittorio Grilli, il Ministro degli Affari europei Enzo Moavero Milanesi e il Governatore della Banca d'Italia Ignazio Visco. Ne dà notizia un comunicato di Palazzo Chigi. 
 "Credo che considerando il quadro attuale, abbiamo acquisito se possibile anche più rilievo". E' un passaggio della conferenza stampa in cui Mario Monti, leader di Scelta Civica, commenta i risultati del voto. 
 "Desidero confermare" ai tanti elettori che "questa idea che oggi diviene realtà politica, da domani diventa struttura destinata a durare a ad interpretare sempre più e meglio le aspirazioni di tanti italiani" che vogliono un'Italia ancorata all'Europa, ha detto Monti. 
 "Per quanto ci riguarda è impossibile nascondere un risultato totalmente negativo ed è inutile recriminare. Per l'Italia temo che il peggio debba ancora venire". Lo afferma in una nota il presidente della Camera e leader di Fli, Gianfranco Fini. 
 Deluso dai numeri, ma convinto di poter ancora giocare un ruolo di primo piano nei futuri equilibri politici, soprattutto in un quadro complesso come quello che si sta delineando. E' questo lo stato d'animo di Mario Monti che in serata, analizza con i più stretti collaboratori numeri e proiezioni che arrivano minuto dopo minuto da tutto il Paese. Dati parziali e da prendere con cautela, ovviamente. Ma chi gli ha parlato, ammette che il leader di Scelta Civica è "deluso": alle 20:00 la sua lista civica si colloca intorno al 10%, anche se in Senato non è neanche detto che arrivi a questo risultato. "I dati potevano certamente essere migliori - ammette uno dei suoi più stretti collaboratori - , ma bisogna guardare il contesto in cui sono maturati". E il contesto, al premier uscente, non piace molto; perché - come ha confidato ad uno dei suoi consiglieri - ha vinto il "populismo". Un chiaro, pur se implicito riferimento, ai partiti di Grillo e Berlusconi. Ed è evidente - ha ragionato il professore - che di fronte a un simile "tsunami" il nostro movimento ha incontrato maggiori difficoltà del previsto. Ma per il professore, nonostante la delusione (solo parzialmente mitigata dai sondaggi che gli avevano anticipato risultati non troppo brillanti), restano motivi di speranza: in primo luogo per il fatto che i numeri, se confermati, dimostrano che la lista civica sarà presente sia alla Camera che al Senato. Inoltre, sottolineano i collaboratori di Monti, per una formazione nata poco più di due mesi fa, si tratta comunque di un risultato ragguardevole. Soprattutto se paragonato a quello degli alleati, che sono stati letteralmente fagocitati e che, si rimarca non senza una verve polemica, "non hanno dato quel sostegno sperato". Monti però preferisce guardare al futuro. I dati in serata sembravano escludere l'ipotesi di una maggioranza Monti-Bersani-Vendola in Senato. 
 "Al momento a palazzo Madama non ci sono i numeri", ammettevano in serata dal suo staff, ma le cose - si aggiungeva speranzosi - potrebbero ancora cambiare. L'ipotesi però di una sostanziale ingovernabilità resta, anche se apre altri possibili scenari. Non necessariamente negativi per l'entourage montiano: "L'ipotesi grande coalizione ci favorisce, ma dipende molto da come si pongono i singoli protagonisti", spiega uno dei consiglieri di Monti. E ancora una volta il pensiero va a Berlusconi: che atteggiamento avra? Si sentirà vittorioso e dunque intenzionato a non fare prigionieri o avrà un atteggiamento più conciliante? Erano queste le domande che risuonavano in serata a palazzo Chigi dove Monti, rinviando la conferenza stampa a dopo le 21 in attesa di dati più certi, ha riunito lo stato maggiore del partito: da Andrea Riccardi, a Mario Sechi; da Enrico Bondi ad Andrea Romano. Durante l'incontro, il professore ha ascoltato l'analisi dei presenti e alla fine ha condiviso l'auspicio che uno dei presenti ha così riassunto: "Noi, comunque vada, giochiamo e giocheremo un ruolo". Perché, come ha detto esplicitamente Romano a telecamere accese, "Scelta Civica ha incassato un risultato che farà pesare". Dietro le quinte il ragionamento va oltre e si posa sui dati dello spread, salito sopra il tetto dei 300 punti proprio per il rischio instabilità politica e poi riposizionatosi a quota 293. "Il vero tema delle prossime ore sarà quello dei mercati", avverte uno stretto consigliere del premier. Il timore, condiviso da Monti, è che analisti e investitori facciano pagare il prezzo dell'instabilità politica al Paese. Da qui la conclusione di un montiano di ferro: "Saranno i mercati a decidere il destino dell'eventuale stallo politico". E non è detto che questo, per il professore, non possa rappresentare una carta da giocare al tavolo delle trattative  
