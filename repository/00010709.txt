#titolo Doha: Italia per Kyoto 2, Clini serve ok non firmatari  - Istituzioni e UE - Ambiente&Energia
  (dell'inviata Stefania De Francesco)  
DOHA - L’Italia e’ impegnata per dare seguito al Protocollo di Kyoto, in scadenza il 31 dicembre prossimo, ma chiede che ai Paesi sottoscrittori della prima fase (Unione Europea, Australia e Svizzera) si affianchino quelli che non vi hanno aderito, gli Usa in primis, ma anche Giappone, Canada e Russia. A ribadirlo, il ministro dell’Ambiente, Corrado Clini, a Doha per la Conferenza mondiale Onu sui cambiamenti climatici (COP18). Che, cominciata il 26 novembre scorso con delegazioni di 194 Paesi, e’ al giro di boa: da oggi, infatti, entrano in scena i ministri per cercare di trovare un accordo su Kyoto 2 e sugli aiuti ai Paesi in via di sviluppo. 
Fra gli argomenti in discussione a Doha l'innalzamento della temperatura globale, la riduzione delle emissioni di CO2, il finanziamento di un fondo per il clima e un percorso che porti alla conclusione di un accordo vincolante per il 2015. Uno degli obiettivi da raggiungere entro venerdi’ prossimo e’, dunque, decidere che ci debba essere l’atto II del protocollo di Kyoto, da firmare nel 2015 affinche’ entri in vigore nel 2020 con l’impegno dei paesi industrializzati di ridurre le emissioni di gas a effetto serra. 
Partecipando ad un forum promosso dalla delegazione cinese, Clini ha sottolineato come ‘’le politiche nazionali, anche le più avanzate, sono essenziali ma non bastano se non vengono inserite in un contesto internazionale che le inquadri in un'azione globale per contrastare quei cambiamenti climatici che stanno dimostrando in quest'ultimo periodo tutti i loro effetti, con eventi estremi molto pericolosi, ma anche molto costosi, per gli Stati che li subiscono’’. In Italia, ha spiegato Clini, il Piano nazionale di adattamento ai cambiamenti climatici prevederà stanziamenti di 2,5 miliardi di euro annui per 15 anni.  
Il ministro ha illustrato l'impegno per l'energia pulita che ha portato l'Italia nel 2011 a essere il primo Paese al mondo per nuova capacità di energia fotovoltaica connessa alla rete, realizzando da sola il 33% della nuova potenza istallata, ed è al secondo posto dopo la Germania per capacità complessiva installata. Il ministro ha anche delineato la politica di sostegno alle rinnovabili attuata dall'Italia, sostenuta da incentivi pari a 6,7 miliardi di euro annui sul solare e 5,8 miliardi annui sulle altre rinnovabili. 
"Significativi passi avanti" per aiutare il Pianeta, ha riconosciuto Legambiente. Negli ultimi cinque anni il nostro Paese e’ infatti salito da 48/mo al 21/mo posto nella classifica Germanwatch, il rapporto annuale sulla performance climatica di 61 Paesi presentato oggi a Doha. Posizione 43 per gli Usa e 54 per la Cina. Intanto, la corsa verso l'alto delle emissioni di CO2 non conosce tregua: nel 2012 la loro produzione salirà del 2,6%, secondo uno studio pubblicato su Nature Climate Change del Global Carbon Project, un network di scienziati, secondo cui l'obiettivo di tenere l'aumento della temperatura sotto i 2 gradi con le misure che si stanno discutendo a Doha è sempre meno probabile.  
L’auspicio che dai negoziati a Doha ‘’possa uscire una rinnovata speranza per tutti’’ e’ stato espresso dal presidente della Fondazione per lo Sviluppo sostenibile, Edo Ronchi che ha ricordato "l’allarme sull'aggravamento della crisi climatica lanciato dalla Banca Mondiale’’ che ha previsto tra l'altro un aumento della temperatura globale di quattro gradi centigradi nel 2060.  
