#titolo Capelli: tendenze ,specchi touch-screen, forbici da 1.500 euro - Speciali ed Eventi - Salute e Benessere
  BOLOGNA – Le chiome lunghe sono out, non vanno piu’ neanche i capelli corti. E’ il momento della mezza lunghezza, un po’ borghese, con colori sfumati e brillanti. E’ finito anche il momento dei capelli rock, scolpiti e dai colori sgargianti, anche per le giovani che tuttalpiu’ possono sfoggiare nuances a strati ed extension alla sera in discoteca. I tagli del momento sono lineari ma non piu’ geometrici e i colori si fanno naturali e brillanti. Le tendenze moda per i capelli sono in mostra al Cosmoprof con innumerevoli iniziative, gare, dimostrazioni e aziende coinvolte. “Le donne vanno meno dal parrucchiere e la vendita dei cosmetici in questo settore e’ calata del 6% nell’ultimo anno” spiega Luca Stella, Presidente Camera italiana dell’acconciatura, che riunisce le principali associazioni di categoria come Unipro, Cna e Confartigianato. “Dilaga il fenomeno dell’abusivismo che in alcune aree italiane supera il 30% e per superare la crisi i parrucchieri si attrezzano puntando sulla professionalita’ ” precisa Stella. L’associazione ha organizzato per i giorni della fiera dei veri e propri ring dove si alternano 80 parrucchieri italiani di eta’ inferiore ai 25 anni per imparare tagli e tendenze colore ed un convegno dedicato ai problemi economici che attraversa il settore dei parrucchieri. I negozi italiani reagiscono alla crisi anche dotando i negozi di attrezzature hitech, come specchi dotati di schermo touchscreen e connessione internet, servizio per unghie e massaggi, tessere fedelta’, sconti , infine siglando accordi fra loro per acquisti piu’ vantaggiosi. Lo attesta una indagine Unipro, associazione italiana delle imprese cosmetiche, condotta su 800 negozi di acconciatura della penisola, presentata al Cosmoprof di Bologna. Alla fiera bolognese, infine, sono esposti innumerevoli modelli di forbici per parrucchieri, come quelle col manico da samurai fatto a mano in Giappone e quelle per professionisti da 1.500 euro.  
