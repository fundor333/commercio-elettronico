#titolo Festival Citta' Impresa:designer in fabbrica per prodotti top - Speciali ed Eventi - Ambiente&Energia
  Giovani designer entrano nelle aziende manifatturiere del Nordest per aiutarle a trovare soluzioni su misura per i temi chiave che le  imprese ritengono critici o migliorabili: e quanto propone il progetto De-Sign, promosso dall'Associazione Italiana Direzione Personale  Gruppo Triveneto (Aidp) e Nordesteuropa, in collaborazione con Cibicworkshop e Fuoribiennale, nell'ambito della quinta edizione del  "Festival Città Impresa" in corso in Veneto. La presentazione del progetto e l'incontro con i designer si terrà nel corso di De-Sign  domani 4 maggio alle ore 18.30 nella sede di Diwar a Campodarsego (Padova). Il progetto si propone di razionalizzare i processi, dalla  catena di distribuzione all'ottimizzazione della filiera, dallo sviluppo di nuovi prodotti all'elaborazione di nuovi servizi e attività. 
   
 Insomma, le imprese si mettono in gioco diventando "fabbriche di idee" e i giovani talenti trovano spazio per esprimersi e fare  un'esperienza qualificante. Un esperimento di innovazione che prosegue il percorso avviato con successo l'anno scorso con "A beautiful  day", quando in azienda erano invece entrati gli artisti. Un nuovo modo di concepire l'approccio al problem solving che coniuga  manifattura e creatività. I designer lavoreranno alcune settimane affiancati dai partner tecnici e dai responsabili aziendali. Quindi  suggeriranno le proposte di soluzione che potranno tradursi in video, prodotti, progetti di comunicazione.  
