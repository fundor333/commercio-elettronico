#titolo Mare: perche' nuotano insieme solo pesci stessa misura  - Ambiente e Pesca - Mare
   (ANSA) - SYDNEY, 14 FEB - Perché e come i banchi di pesci che nuotano insieme sono composti di individui di stesse dimensioni? Ricercatori della Sydney University e della canadese Mount Allison University hanno dimostrato che i pesci utilizzano una varietà di stimoli sensoriali e sfruttano precisi segnali chimici, per individuare i compagni della stessa grandezza con cui formare un banco compatto di grandi numeri, e potersi cos' proteggere dalle minacce esterne. 
 Gli studiosi, guidati da Ashley Ward, docente di scienze biologiche della Sydney University, hanno esplorato quale dei sensi i pesci usano per stimare le dimensioni di altri individui e anche per determinare le proprie. 
 Lo studio, pubblicato sulla rivista Behavioural Ecology and Sociobiology, indica che i pesci sono in grado di 'annusare' la stazza degli individui da cui provengono i segnali chimici e di selezionarli secondo la percezione ottenuta. Uno dei vantaggi del muoversi insieme in un banco è proprio quello di evitare il rischio individuale di essere aggrediti da un predatore. 
 La ricerca ha analizzato i comportamenti di due pesci di acqua dolce: lo spinarello (Gasterosteus aculeatus) e il pesce Fundulus diaphanus. In una serie di esperimenti, li hanno esposti a una varietà di segnali chimici - sia da pesci della stessa specie di varie dimensioni, sia da un segnale di controllo, neutrale. I segnali chimici si formano perché i pesci emettono costantemente molecole nelle loro vicinanze. (ANSA)  
