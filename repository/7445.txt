#titolo Persepoli, come risvegliarsi 2.500 anni fa - In Viaggio
  (di Rodolfo Calo') 
 Â Spesso e a ragione si dice che un viaggio in Iran, diventato in queste settimane meno inquietante grazie a positivi sviluppi sul fronte dei negoziati sul dossier nucleare della Repubblica islamica, non e' tale se non include una tappa a Persepoli, l'antica residenza imperiale persiana fondata da Dario I nell'ultimo ventennio del VI sec. a.C. e uno dei siti archeologici piu' importanti del mondo. 
 Ecco dunque una guida pratica alla visita. Il nome moderno della localita' su cui sorge il sito e' ''Takht-e Jamshid'' (pronunciato piu' o meno ''tachte giamscid'') ed e' quello da usare per le prenotazioni che ruotano attorno alla vicina (circa 40 km) citta' di Shiraz, nel sud del paese. 
 Ci si puo' arrivare in auto, se si vuole collocare Persepoli al termine di un viaggio di due giorni lungo la direttrice che passa per Kashan, e Isfahan, con l'opportunita' di visitare anche gli altri due siti archeologici di Pasargade (quello con la tomba di Ciro il Grande) di Naqsh-e Rostam (con le tombe dei grandi re dei persiani scavate nella roccia). Oppure ci sono comodi collegamenti aerei con aeromobili vittima delle sanzioni internazionali ma senza incidenti da oltre due anni. 
 Un volo di andata e ritorno, come segnala l'affidabilissima l'agenzia ''Hamsafar Dasht Behesht'' di Teheran (telefono +98 21 88502121, mail hdb_90@yahoo.com) costa l'equivalente di poco piu' di 50 euro al fluttuante cambio attuale. Per l'hotel un ''must'' e' l' ''Apadana'': e' proprio di fronte alla scalinata di accesso al sito di Persepolis e da molte stanze si possono ammirare, in non-eccessiva lontananza, colonne e tori alati androcefali: un risveglio che da solo ripaga del viaggio. 
 Unica nota stonata, almeno di recente, era una povera aquila penosamente incatenata su una balla di paglia davanti all'ingresso dell'albergo. L'hotel, che trae il nome dal ''Palazzo delle udienze'' di Dario e di Serse, non va confuso con uno omonimo che esiste a Shiraz, dove c'e' l'aeroporto: quindi, arrivando in aereo, bisogna fare attenzione e - con i distratti tassisti - si deve insistere bene su ''Takht-e Jamshid'', consigliabilmente sottolineato nel voucher. La reception dell'Apadana di Takht-e Jamshid consiglia anche le guide che si possono affittare per visitare il sito tra cui il giovane ma gia' esperto Shahram Rafie, reperibile al numero +98 917 5018336 e in grado di fare da guida anche in altre parti del paese. 
 Al prospiciente centro informazioni, dove in un video in persiano spicca anche la spiegazione di un archeologo dell'Universita' di Bologna, si vende fra l'altro una ''Guida ragionata'' a Persepoli in italiano. La stagione ideale per la visita va dall'autunno alla primavera dato che il sole, nella meridionale regione del Fars di cui Shiraz e' capoluogo, picchia sempre duro e d'estate costringe ad alzatacce per evitare la canicola mentre si ammirano i guerrieri ''Immortali'' dei bassorilievi e le teste di toro dei capitelli. Facendo base all'Apadana si puo' anche visitare Shiraz, capitale della Persia durante la dinastia Zand dal 1750 al 1794, pero' - per interesse e bellezza - probabilmente inferiore a Isfahan nonostante i suoi luoghi d'interesse come il mausoleo del trecentesco poeta Hafez, inserito in un profumato giardino. Gli amanti dell'enologia e del vino rosso comunque si mettano subito l'anima in pace: nonostante Shiraz sia sinonimo del vitigno Syrah, che secondo una teoria sarebbe nato proprio qui (se non a Siracusa), anche le migliori guide locali non sanno indicare nulla se non il divieto islamico all'uso dell'alcol.  
