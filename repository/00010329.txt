#titolo Mario Balotelli - Protagonisti
 Pirotecnico fuori dal campo, tra eccessi goliardici, giochi amorosi e disavventure automobilistiche, Mario Balotelli è fonte di continue polemiche anche quando gioca. Il talento azzurro, da quando nel 2007 ha fatto il suo esordio in serie A nell'Inter, a soli 17 anni, è stato sempre personaggio da prima pagina, e le giocate che gli hanno fatto guadagnare il soprannome di "SuperMario" sono state spesso accompagnate da insulti ai tifosi e polemiche, incomprensioni con i tecnici, punizioni esemplari, fischi e insulti in molti stadi. In tre stagioni in nerazzurro, sotto la guida di Mancini e Mourinho, Balotelli ha fatto collezione di titoli, ma anche di bizze e contestazioni. Tra i primi episodi, c'é Inter-Roma del 1 marzo 2009: segnò due gol, fu insultato dai tifosi ospiti che zittì a gesti dopo aver segnato un rigore. Ad aprile, nella partita con la Juve fu insultato dagli ultras bianconeri, caso che portò ad un giro di vite contro i comportamenti razzisti dei tifosi. Nella stagione seguente, a settembre Balotelli si fece espellere nella sfida di Champions contro il Rubin Kazan, facendo infuriare Mourinho. A novembre confessò di tifare Milan. A gennaio in casa del Chievo segnò il gol-partita ed uscì applaudendo il pubblico che lo aveva bersagliato: "Il pubblico di Verona mi fa sempre più schifo", disse. 
 A marzo, alla vigilia di una trasferta contro il Chelsea, litigò con Mourinho, che lo escluse per motivi disciplinari. Un mese dopo, il 20 aprile, Supermario insultò tutto il Meazza e gettò la maglia a terra al termine semifinale di Champions vinta 3-1 con il Barcellona: parapiglia con i tifosi e polemiche a non finire. Ceduto al Manchester City, dove ritrovò l'amato Mancini, Supermario impiegò poco per farsi notare: a novembre 2010, nella prima partita vera dopo un intervento al menisco, segnò una doppietta per poi farsi espellere per doppia ammonizione. Pochi mesi di pace - almeno in campo, visto che ogni settimana entrava nel mirino dei tabloid per qualche marachella che gli è valsa il nomignolo di "Bad Boy" - e una nuova espulsione, negli ottavi di Europa League contro la Dinamo Kiev, per un brutto fallo su un avversario. Il City, in dieci, fu eliminato e Balotelli, criticato dalla stampa e ripreso con severità da Mancini, dovette chiedere scusa. A luglio, in un'amichevole in Usa, fece perdere le staffe al tecnico che lo sostituì per aver tentato un inutile 'numero'. In questa stagione, Balotelli ha avuto il suo momento di gloria a ottobre, quale artefice dello storico 6-1 rifilato allo United: due gol, assist e tanta personalità. 
 Dopo il gol ha mostrato una maglia con un messaggio ai suoi detrattori: "Why always me?", "Perché sempre io?". Sembrava pace fatta, ma già a novembre è ricaduto nel peccato, facendosi espellere contro il Liverpool, per due ammonizioni rimediate in soli 10 minuti. Anche il 2012 è iniziato - come da copione - tra le polemiche. In una sfida con il Tottenham ha segnato un gol, ma si è fatto anche notare anche un "tacco galeotto" sulla testa di un avversario, gesto che gli è costato quattro turni di squalifica con la prova tv. Tra exploit amorosi, incidenti d'auto e nuove ragazzate, l'attaccante è arrivato ad aprile per vivere forse la peggior Pasqua della sua vita, collezionando contro l'Arsenal la seconda espulsione dell'anno e, soprattutto, subendo il bando fino a fine stagione da Mancini, in pratica un benservito.  
