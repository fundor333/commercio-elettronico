#titolo La rabbia di Pyongyang - Visto da...
  (ANSA) - TOKYO - La rabbia di tutta la Corea del Nord e' emersa in grande evidenza, nonostante sia uno dei Paesi piu' chiusi al mondo: la sconfitta per 7-0, rimediata contro il Portogallo, ha assunto i contorni di un'onta nazionale che puo' essere solo parzialmente sanata con la Costa d'Avorio. ( ASCOLTA L'AUDIO ) 
 I 'cavalli alati', salutati un mese fa con tutti gli onori e i festeggiamenti all'aeroporto di Pyongyang, rischiano al rientro in Patria un brusco risveglio e conseguenze imprevedibili (sanzioni incluse), visto che il regime sembrava aver puntato molto a una ''prova esemplare con tanto di ritorno d'immagine''.   Le strade di Pyongyang erano vuote ben prima della straordinaria trasmissione diretta del match con il Portogallo, un'occasione unica del suo genere in Corea del Nord, ma dopo la goleada incassata sulla capitale e sull'intero Paese e' sceso un silenzio irreale, seguendo i commentatori tv che hanno smesso di parlare. 
 Il leader nordcoreano Kim Jong-il si dice abbia una vera passione per il calcio praticato da quando era ragazzino. Kim Jong-un, terzogenito del 'caro leader' di cui e' ritenuto il successore, si e' speso personalmente visitando il centro di preparazione di Pyongyang ad aprile e maggio per sollevare il morale dei giocatori, promettendo ''il trattamento da eroi'' in caso di superamento della prima fase, che vuol dire casa e auto assicurate. Un lusso riservato a pochi, in un Paese tra i piu' poveri al mondo. Da Citta' del Capo, l'attaccante Jong Tae-se, in lacrime, ha offerto le sue scuse per la pesante sconfitta, la peggiore mai rimediata dalla Nazionale in una partita ufficiale. ''Vinceremo la prossima partita contro la Costa d'Avorio per andare incontro alle aspettative dei tifosi''. Soprattutto quelli di Pyongyang.  
