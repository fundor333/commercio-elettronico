#titolo Internet:giovani Ue,Youtube piattaforma cruenta e scioccante - Internet e societ√† - ANSA Europa
  (ANSA) - MILANO, 5 FEB - ''Preoccupazione e fastidio'' sono i termini con cui i ragazzi descrivono i contenuti che ogni giorno trovano online. A spiegarlo e' il report annuale EU Kids Online,finanziato dal Programma per la sicurezza di Internet della Commissione Europea, secondo il quale il materiale pubblicato su piattaforme di condivisione video come Youtube e' ''troppo realistico, cruento e 'scioccante''. 
L'indagine, condotta su circa 10 mila giovani, e' stata pubblicata in occasione del Safer Internet Day 2013, che si celebra oggi. Per l'Italia la ricerca e' stata condotta da OssCom, il Centro di ricerca sui media e la comunicazione dell'Universita' Cattolica di Milano. 
Secondo i giovani ''le piattaforme di video-sharing come YouTube - riporta l'indagine - sono in cima alla classifica delle piattaforme piu' rischiose. Le associano a contenuti violenti o pornografici, insieme a una varieta' di altri rischi di contenuto. Il 32% ha citato siti di video-sharing come YouTube, il 29% siti web, il 13% i social network e il 10% giochi online. YouTube e' fonte di preoccupazione o fastidio perche' reale o troppo realistico, e perche' facilmente e immediatamente condivisibile nel gruppo dei pari. I ragazzi raccontano di essere scioccati o turbati da immagini cruente, come l'uccisione o il maltrattamento di animali, e perfino dalle notizie''.  
