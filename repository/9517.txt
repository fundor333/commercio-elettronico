#titolo Sanders, una famiglia preistorica in 3d - Spettacolo
di Francesco Gallo   
 Il confine tra cartoni animati solo per ragazzi e cartoni animati per tutti è da tempo sempre più sottile. Tanto più è vero per la famiglia preistorica raccontata da 'I Croods' in formato 3D, primo film d'animazione della Dreamworks che la Fox distribuisce in Italia e che uscirà nel nostro paese il 21 marzo (per la Pasqua), ovvero un giorno prima dell'uscita mondiale.    Già passato in chiusura al festival di Berlino, presentato da Emma Stone e Nicolas Cage, voci della versione originale insieme a Ryan Reynolds del film firmato da Chris Sanders, 'I Croods' racconta la storia di una famiglia che vive nella lontanissima Era del Croodaceo in una brutta e buia grotta.    In questo mondo poco ospitale, dove tutti vogliono mangiare tutto, la famiglia composta dal simil-gorilla padre Greg (Nicolas Cage), dalla madre, da tre figli e da una immarcescibile suocera si ritrova a cercare una nuova casa dopo che la sua grotta è stata distrutta da un terremoto. 
 In questo avventuroso viaggio alla ricerca di un nuovo luogo - che svelerà un panorama spettacolare e coloratissimo - i Croods incontrano Guy (Ryan Reynolds), un giovane nomade, molto più evoluto e smart, di cui la giovane figlia di Greg si innamora.   E attraverso questo giovane pieno di idee, la famiglia Croods scoprirà non solo il fuoco, ma anche "il mondo del domani", popolato da creature fantastiche, che cambierà per sempre il loro sguardo sulla vita e sugli affetti.  
