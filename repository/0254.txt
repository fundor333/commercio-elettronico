#titolo Rugby: Sei Nazioni; Italia-Irlanda 22-15  - Altri Sport
Il 6 Nazioni 2013 è finito con un trionfo per l'Italia del rugby, applaudita da 75 mila spettatori dell'Olimpico con una lunga standing ovation che ha suggellato una vittoria convincente sull'Irlanda, 22-15, e una partecipazione finalmente incisiva nel Torneo continentale che finora l'aveva sempre considerata quasi un'intrusa. 
 E' stata la festa di Jacques Brunel, un ct che ha cambiato volto e anima alla squadra, e quella di Andrea Lo Cicero, in lacrime all'ultima esaltante giornata in azzurro dopo 103 presenze, ma anche la festa di capitan Sergio Parisse e di tutta una formazione (tra tutti Zanni, 'Man of the match) che ha conquistato il cuore degli appassionati. La vittoria e' la prima mai ottenuta sull'Irlanda al 6 Nazioni, l'ultima in assoluto risaliva al lontano 1997, e la seconda stagionale nel torneo, come era avvenuto solo nel 2007. 
 Reduce dalla convincente prestazione di domenica scorsa a Twickenham, l'Italia ha dato le conferme che tutti attendevano e che finora erano mancate. Il torneo cominciato all'Olimpico con la vittoria esaltante sulla Francia aveva portato poi le delusioni contro la Scozia e il Galles, ma a Londra Brunel è intervenuto sulla formazione e ha avuto le risposte, almeno sul piano del gioco, che attendeva. Oggi ha così confermato i 15 di partenza di sette giorni fa, sostituendo solo gli infortunati Barbieri e Castrogiovanni con Favaro e Cittadini e inserendo Lo Cicero al posto di De Marchi.  
