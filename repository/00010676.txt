#titolo Pescara tra le citta' europee con piu' smog - Clima - Ambiente&Energia
 
            
            PESCARA - Pescara e' tra le citta' europee piu' inquinate: tra
le cause, oltre al traffico veicolare, che vede entrare in
citta' ogni giorno circa 130 mila automobili, la presenza
dell'aeroporto e, in parte, del cementificio, tutte supportate
dalla presenza del fiume che con l'umidita' favorisce la
proliferazione delle polveri sottili. A lanciare l'allarme e' l'associazione Sos Inquinamento,
Ambiente e Salute, che ha comparato i dati dell'Agenzia
regionale per la tutela dell'Ambiente (Arta) sulla qualita'
dell'aria dal 2010 ad oggi. ''Pescara nel 2012 ha superato di nuovo, e troppo spesso, i
limiti di legge per la presenza nell'aria delle polveri sottili
PM10 e PM2,5 - ha spiegato in una conferenza stampa il
responsabile dell'associazione, Enzo Stellabotte -: il traffico
e' una delle sue principali concause e nulla e' stato fatto per
porvi rimedio. La realizzazione della filovia, auspicata da
tutta la cittadinanza silenziosa, dai 10.357 cittadini firmatari
della petizione a favore e Sos Inquinamento, Ambiente e Salute,
rappresenta una delle iniziative che potrebbero aiutare la
citta' a risolvere parzialmente questo problema in tempi
brevi''. ''L'Arta rileva - spiega Stellabotte - che il PM10, dove
monitorato nell'area metropolitana di Pescara, e' presente
durante tutto l'anno e raggiunge livelli alti nei periodo
autunnali e invernali, con superamenti ripetuti e importanti dei
limiti di legge (ad esempio la centralina di Spoltore ha sforato
125 volte nel 2010, 149 nel 2011 e 131 nel 2012) principalmente
nei mesi di gennaio, febbraio, marzo, ottobre, novembre e
dicembre, in concomitanza con l'apertura delle scuole,
l'accensione dei riscaldamenti e l'utilizzo maggiore dell'auto a
causa delle intemperie atmosferiche''. Nel 2012 il giudizio di sintesi sulla qualita' dell'aria a
Pescara che Arta Abruzzo ha pubblicato sul suo sito
quotidianamente e' stato nella maggioranza dei casi 'scadente'.
