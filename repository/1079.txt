#titolo Salute:nasce fitwalking, 5 mila passi per prevenire malattie - Stili di vita - Salute e Benessere
     (ANSA) - ROMA, 12 NOV - La soglia minima per iniziare un
percorso di benessere e prevenzione e' di cinquemila passi, una
passeggiata che copre una distanza di circa tre chilometri. Una
passeggiata di questo tenore aiuta a tenere lontane l'80 per
cento delle malattie croniche, come le patologie
cardiovascolari. E per invogliare i cittadini a camminare e'
stata inaugurata una rete di 32 percorsi di camminata in tutta
Italia, da Aosta a Palermo. Il progetto e' stato presentato al
Coni e si propone anche come antidoto alla crisi, offrendo la
possibilita' di fare movimento a costo zero, considerato che
''due famiglie su dieci non riescono ad assicurare l'iscrizione
a societa' sportive ai propri figli'', fanno sapere i promotori.    I percorsi individuati dal progetto sono stati validati dai
maggiori esperti mondiali di 'camminata'. Testimonial
dell'iniziativa, infatti, e' stato, nel corso della
presentazione, Maurizio Damilano, campione olimpico di marcia a
Mosca nel 1980 e presidente della 'scuola di cammino'. Si parte
da tracciati urbani e turistici, dedicati alla visita di centri
storici, a percorsi nel territorio circostante, alle proposte
naturalistiche, fino alle passeggiate piu' impegnative. 
   Con la prevenzione primaria e' possibile anche risparmiare in
termini di spese sanitarie. 
   ''Non fumare, bere con moderazione, alimentarsi correttamente
e muoversi il piu' possibile - ha detto Sergio Pecorelli,
presidente dell'Agenzia Italiana del Farmaco - permetterebbe di
alleggerire di circa 60 miliardi di euro l'anno le spese
sostenute dallo Stato''. (ANSA).
