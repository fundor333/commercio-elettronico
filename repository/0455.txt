#titolo Appello 'prima vittima' telefonino a Ue, ridurre danni - Consumi e consumatori - ANSA Europa
  BRUXELLES - Una storia italiana di tumore da cui nasce un deciso appello all'Europa perche' limiti o regolamenti l'uso del cellulare per preservare la salute dei suoi cittadini.  Innocente Marcolini , protagonista della storica sentenza della Corte di Cassazione che riconosce un  legame tra l'uso del cellulare e il tumore alla testa , ha presentato oggi al Parlamento Ue di Bruxelles il suo caso all'interno di un'iniziativa lanciata dall'eurodeputata verde francese Michele Rivasi che punta ad attrarre l'attenzione dei legislatori sui rischi legati all'uso dei gsm. 
   
 ''La mia esperienza - ha raccontato Marcolini - mi insegna che i costruttori devono informare sui rischi che corrono gli utenti, anche perche' si tratta di precauzioni facili da prendere, basterebbe che il cellulare attivi il servizio vocale solo inserendo gli auricolari, ma non lo fanno perche' cio' sarebbe come ammettere che le  onde sono pericolose ''. ''Gia' dal 2004'', insiste Marcolini, ''la Iarc (l'Agenzia internazionale per la ricerca sul cancro, ndr) ha prodotto studi che indicano che i tumori alla testa sono aumentati del 40%, ma i costruttori non fanno nulla: deve intervenire il legislatore''. 
   
 ''Quello dei telefoni e i  rischi per la salute è un tema tabù '', ha affermato Rivasi, ''ci sono 6 miliardi di telefoni nel mondo, operatori che hanno un potere finanziario enorme e licenze che sono vendute negli Stati membri, ma c'e' anche un'enormita' di studi e un rapporto di iniziativa del 2007 dell'agenzia europea dell'ambiente che mostrano i legami tra i  campi elettromagnetici  e la salute'', in particolare ''tumori, effetti ormonali e sul Dna''.     
   
 ''Chiediamo che l'Europa'', ha concluso Rivasi, ''riguardi al ribasso le sue indicazioni sull'uso del cellulare, ma la Commissione Ue e' autista, e' sorda alle nostre richieste, ci dice che non e' competenza europea, non comprende che il cellulare rischia di causare  piu' morti dell'amianto . Dal Parlamento spingiamo la Commissione a legiferare.''. ''Quello che vediamo oggi e' solo la punta dell'iceberg'', ha rilevato il professor Angelo Gino Levis dell'Universita' di Padova intervenuto in videoconferenza, ''nei prossimi anni avremo un'esplosione di casi di malattia''. 
    
