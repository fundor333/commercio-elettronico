#titolo BARCELLONA- Fonda Espana  - I ristoranti consigliati da giornalisti ANSA
  (di Alessandra Moneti) 
Martìn Berasategui e' uno dei maggiori chef contemporanei al mondo: e' vincitore di tre stelle Michelin nel suo ristorante di Lasarte (Guipùzcoa) nel 2001 e di due stelle nel Lasarte dell'Hotel Condes di Barcellona.  
Un 'grande', dunque, la cui cucina tuttavia puo' essere assaporata con un menu fisso alla portata di quasi tutti: e' proposto 30 euro (acqua, un calice di vino e una birra inclusi), che arrivano a 38 euro nei giorni di festa, all'hotel Espana ( www.hotelespanya.com/it) . Che e' peraltro uno scrigno di architettura modernista facilmente raggiungibile passeggiando tra le rambla di Barcellona, a poca distanza dal mercato-cult per i buongustai, la Boqueria. 
L'architettura dell'Hotel Espana e' cosi' affascinante da essere inclusa nelle visite guidate per i capolavori di Ramon Casas. Ma qui conviene fermarsi, a pranzo, per godere della bellezza scenografica del Salone delle Sirena. Si pasteggia immersi nell'azzurro che ricopre le alte pareti. Sembra di essere in fondo a un mare cristallino, laddove si possono scorgere sirene, fauna marina, e granchietti che si alternano ad un originale boiserie intrecciate a maioliche tipo azulejos.  
E' l'ideale per un incontro a due, o per un convivio festoso. Il servizio e' professionale, la tavola e' moderna, i tavoli sono a grande distanza l'uno dall'altro. E tra una confidenza e una chiacchiera, Martìn Berasategui propone menu dolci/salati tutti a base di riso, oppure un menu della domenica che spazia dalla zuppa di pesce al baccala', ma anche stufato e una sorta di noodles ai frutti di mare, fino a un dessert tutto giocato sulla frutta tropicale, che a Barcellona si trova gustosa e matura tutto l'anno grazie al suo maxi-porto commerciale. 
 Per chi va di corsa, e ama gli happy hour, e' parimenti affascinante l'adiacente Bar Arnau. 
  
 (Il ristorante e' Fonda Espana e' aperto tutti i giorni dalle ore 13 alle 16 e dalle 20 alle 23, salvo la domenica sera. Chiuso per ferie tre settimane ad agosto. Indirizzo: Carrer Sant Pau, 9-11 telefono (+34) 93 550 00 00)  
