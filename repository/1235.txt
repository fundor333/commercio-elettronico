#titolo Presentata al Salone di Los Angeles la Jaguar XFR-S - Prove  e Novit√† - Motori
  ROMA - Debutta al Salone di Los Angeles la ''super berlina'' Jaguar  XFR-S, secondo modello ultra-prestazionale della serie R-S del giaguaro che si va ad affiancare alla XKR-S, nell'esclusivo club dei 300 km/h. Sono super sportive di carattere che rappresentano la lunga e leggendaria eredita' delle berline sportive Jaguar. 
La XFR-S racchiude in se' alcune delle caratteristiche della XKR-S e della nuova sportiva due-posti F-TYPE ed e' la piu' agile e reattiva delle berline Jaguar XF, sviluppata dalla divisione specialistica ETO del gruppo Jaguar-Land Rover. Le alte prestazioni derivano dal motore a benzina 5.0 litri V8 sovralimentato da 550 Cv e 680 Nm, 40 Cv e 55 Nm in piu' rispetto alla XFR. Prestazioni ottenute con le modifiche al sistema di gestione motore e dei flussi di alimentazione del motore. Il cambio e' a otto marce con tecnologia Jaguar Quickshift, mentre l'aumento della potenza permette alla XFR-S accelerazioni da 0 a 100 km/h in 4.6 secondi, e una velocita' massima autolimitata di 300km/h. 
Il flusso dell'aria e' studiato per permettere la massima resa aerodinamica. Le modifiche alla carrozzeria hanno creato un aspetto assertivo, con le prese d'aria piu' larghe, le alette verticali e lo splitter anteriore in fibra di carbonio, mentre il diffusore posteriore in fibra di carbonio, tra i terminali di scarico, serve a ridurre l'effetto sollevamento, aiutato dallo spoiler posteriore. La tendenza al sollevamento e' cosi' ridotta del 68%. I cerchi in lega da 20 pollici sono equipaggiati con pneumatici Pirelli sviluppati per la massima aderenza e stabilita'. L'ampia revisione delle sospensioni ha aumentato la rigidita' laterale della sospensione del 30% per una maggiore precisione e reattivita' dello sterzo. Il differenziale elettronico attivo ricalibrato e le regolazioni del Dynamic Stability Control consentono ai guidatori piu' entusiasti di sfruttare al meglio la XFR-S.     All'interno dominano la pelle in carbonio sui sedili e i braccioli e un cruscotto in Dark Aluminium, esclusivi per la gamma R-S. Un ulteriore tocco e' la scelta delle cuciture e delle bordature in contrasto che possono essere abbinate allo schema dei colori disponibili per l'esterno.  
