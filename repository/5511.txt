#titolo Passando per Dolly, verso il futuro - Biotech - Scienza&Tecnica
  Gli esperimenti che hanno valso il Nobel per medicina a John Gurdon sono stati condotti tra le fine degli anni '50 e i primi anni '60, ma erano la conseguenza di ricerche partite nella meta' degli anni '30. 
Il primo a usare la cellula uovo come una ''capsula del tempo'' capace di far ringiovanire ogni tipo di cellula era stato il tedesco Hans Spemann. I suoi strumenti, pero', non gli permettevano piu' di tanto: lavorava su uova di grandi dimensioni, come quelle delle salamandre, e li legava aiutandosi con speciali pinzette che si era costruito da solo e con i capelli della sua bambina. Riusci' solo a immaginare di riuscire a trasferire il nucleo di una cellula adulta in quello di una cellula uovo in un esperimento che egli stesso aveva definito ''fantastico''. Solo oltre 20 anni piu' tardi John Gurdon riusciva ad eseguire il primo intervento di chirurgia cellulare su uova di rana, usando aghi e minuscole pinze.  
Da allora sono stati fatti numerosi esperimenti che gradualmente hanno messo a punto tecniche sempre piu' sofisticate per riprogrammare le cellule e ottenere staminali. Fra i piu' controversi ci sono stati quelli condotti a meta' degli anni '70 da Karl Illmensee: avevano portato alla clonazione di topi, ma nessuno e' mai riuscito a riprodurre il risultato, cosa che ha suscitato dubbi sulla correttezza.   Ancora 20 anni e si e' arrivati all'esperimento che nel 1997 ha fatto discutere tutto il mondo: la clonazione del primo mammifero, la pecora Dolly. Fra le tante perplessita' e perfino le paure sollevate da quell'esperimento, era chiaro che era stato raggiunto un traguardo destinato a trasformare la medicina. La tecnica, tuttavia, era ancora rudimentale. 
A perfezionare il metodo, a pochi mesi di distanza, era stato l'esperimento che ha portato alla clonazione di Cumulina, il primo topo fotocopia. Era stato ottenuto prelevando i nuclei delle cellule che circondano gli ovuli in formazione nelle ovaie e quindi trasferendoli all'interno di ovuli di topo privati del loro nucleo. La ricerca e' andata avanti ancora per quasi dieci anni affinando le tecniche per ottenere riserve di cellule staminali embrionali dalla riprogrammazione cellulare. 
Il nuovo passo in avanti e' stata la scoperta del cocktail di geni grazie al quale una cellula adulta diventa una Cellula staminale pluripotente indotta (Ips). Nel 2006 era necessario usa virus resi inoffensivi per trasferire i geni nelle cellule, oggi si e' andati avanti e la tecnica e' diventata piu' sicura.  
