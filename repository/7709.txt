#titolo Fincantieri: ok acquisto 50% Stx per 455 mln, adesso l'opa - Shipping e Cantieri - Mare
   (ANSA) - MILANO, 23 GEN -  Fincantieri , attraverso la controllata  Fincantieri Oil & Gas , ha perfezionato con successo l'acquisizione del 50,75% della norvegesi-coreana  Stx Osv  da  Stx Europe , ad un prezzo di 455 milioni. Lo si legge in una nota.  
 In linea con i termini previsti dal regolamento della Borsa di Singapore in ambito di acquisizioni e fusioni, Fincantieri Oil & Gas ha annunciato la sua ferma intenzione di promuovere un'offerta pubblica di acquisto obbligatoria sulle rimanenti azioni al prezzo di 1,22 dollari di Singapore per azione.  
 L'offerta dovrà rimanere aperta per un minimo di 28 giorni dalla data di presentazione del relativo documento, che è prevista entro le prossime due o tre settimane. Il valore totale dell'operazione, includendo sia l'acquisizione del 50,75% che l'offerta pubblica di acquisto obbligatoria, sarà pari a circa 900 milioni e verrà finanziata prevalentemente tramite l'utilizzo di risorse interne di Fincantieri e facendo ricorso ad un finanziamento bancario concesso da un pool composto da Banca Imi, Bnp Paribas (filiale italiana), Carige e Unicredit.  
 L'operazione di finanziamento vedrà inoltre la partecipazione di Cassa Depositi e Prestiti nel ruolo di finanziatore garantita da Sace.(ANSA).  
