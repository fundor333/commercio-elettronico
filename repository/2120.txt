#titolo Ad Aosta 'il gioco' negli scatti di Pepi Merisio - Arte e Cultura
  (ANSA) - AOSTA, 09 MAR - Considerato uno dei maggiori fotografi italiani contemporanei, Pepi Merisio sara' protagonista della mostra 'Il Gioco', allestita dal 4 aprile al 29 settembre nel Centro espositivo Saint-Benin di Aosta. 
L'esposizione, curata dalla galleria 'Shots Gallery' di Bergamo, prevede la presentazione di 44 fotografie, in bianco e nero e a colori, di varie dimensioni che Merisio ha scattato dal 1950 al 1989, raccontando con delicatezza e poesia il tema del gioco. Gli scatti sia 'vintage' sia 'modern print', sono stati realizzati dal fotografo cogliendo la dimensione senza tempo dell'aspetto ludico nelle piu' varie situazioni della vita quotidiana. 
Nato a Caravaggio, in provincia di Bergamo, nel 1931, Pepi Merisio e' diventato fotografo professionista nel 1962, iniziando a collaborare con Epoca, allora la piu' importante rivista italiana per immagini. Dqa allora la sua carriera ha conosciuto una continua ascesa con prestigiosi riconoscimenti in Italia e all'estero tra i quali: New talent of Popular photography (New York, 1963), Premio Fermo Reportage Fotografico (Fermo, 1963), Premio Nazionale Fotoreporter italiani (Milano, 1964), Premio Internazionale Fotogiornalismo (Genova, 1965). 
Nel 1982 l'Editoriale Fabbri lo ha accolto nella collana 'I grandi fotografi', mentre nel 1988 e' stato  nominato Maestro della Fotografia Italiana dalla Federazione Italiana Associazioni Fotografiche. 
Ha pubblicato oltre cento libri fotografici e presentato le sue immagini in numerose personali nei principali musei e gallerie di tutto il mondo. Nel 2010 la Regione Lombardia gli ha dedicato l'esposizione 'Ieri in Lombardia', e l'anno seguente e' stato invitato alla 54/a Biennale di Venezia. (ANSA).  
