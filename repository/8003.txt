#titolo Valeria Sarmiento - Protagonisti
dell'inviata Alessandra Magliaro  
 Tra i vari modi possibili per un ultimo gesto d'amore, la moglie del regista cileno Raul Ruiz, scomparso a Parigi un anno fa, ha scelto quello che lei, regista soprattutto di fiction tv e montatrice, sentiva più familiare: un film. Ruiz stava preparando con passione un kolossal sull'invasione napoleonica in Portogallo nel 1810, la vedova ha deciso di fare lei quel film, applaudito oggi in concorso alla Mostra del cinema di Venezia. E' Linhas de Wellington e la cosa sorprendente è che tanti attori dei film di Ruiz hanno voluto parteciparvi per cui il cast risulta impressionante. C'é John Malkovich, altezzoso duca di Wellington (nel film dà pure la ricetta del filetto di carne che porta il suo nome), Marisa Paredes, Michel Piccoli che con Catherine Deneuve e Isabelle Huppert dà vita ad un terzetto altoborghese imperdibile, Mathieu Amalric, Melvil Poupard, Chiara Mastroianni ufficiale dell'esercito di Napoleone. La vicenda si concentra sulla ritirata dell'esercito portoghese verso le linee di fortificazione di Torre Vedras, per indebolire i francesi e lasciarli senza rifornimenti locali. I civili, sfollati e affamati sperano nella vittoria delle loro truppe. La Sarmiento riesce a raccontare la vita dei soldati e dei civili, di invasori e sconfitti e racconta molto bene le diverse classi sociali. Nelle due ore e mezzo di film non manca nulla neppure la rappresentazione cruenta delle battaglie ottocentesche.  
