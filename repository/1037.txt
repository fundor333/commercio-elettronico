#titolo Clericus per Francesco, in attesa argentini - Diario Vaticano
I campioni del North American Martyrs, il Collegio Urbano, il Mater Ecclesiae, e per la prima volta nella storia della Clericus Cup, il PSG clericale, il Pontificio Seminario Gallico sono le prime 4 qualificate ai quarti di finale del Mondiale della Chiesa promosso dal Csi. Nel giorno di Francesco, il nuovo Papa Bergoglio, osannato e ricordato in più lingue sugli spalti della Petriana, sono i francesi, a segnare la storia calcistica per il loro collegio gallico, a due passi dal Pantheon. 
 “Una settimana fantastica – afferma a fine gara il capitano dei galletti Alexandre Robineau – il nuovo Papa Francesco e la nostra qualificazione, una grande festa per noi, che in sette anni non avevamo mai raggiunto i play off”. I tricolori d’Oltralpe nel 3-0 odierno, rifilato al Collegio Messicano a dire il vero ringraziano “la mano di SaDio”, Mathurin Sadio il senegalese che va in rete colpendo di testa e braccio, ammettendo nell’intervallo il suo peccatuccio. I messicani falliscono un rigore , quindi il peruviano Len Gonzalo ed il colombiano Juan Osorio direttamente da corner nella ripresa fissano il 3-0 finale. Una doppietta di Joao Kalevski, sempre più bomber del torneo, due reti a partita per il basiliano “celeste” , condanna all’eliminazione la Gregoriana. 
 Non basta il tifo dei gesuiti per gli amaranto, in gol con il tedesco Klur su rigore. Gli spagnoli salutano il torneo con una cinquina rifilata al san Paolo. Nella “manita” iberica (5-1) in gol il manchego don Juan Iniesta, dopo la tripletta di capitan Menduina. “It’s Paver time” è scritto nello striscione a stelle strisce. Non è il Papa, ma l’inglese Mark Paver, che ricompensa i supporters con una doppietta nel derby del Gianicolo, con i vicini di casa del Collegio Urbano. A segno per  biancogialli che domattina ascolteranno l’Angelus dal loro balcone che affaccia direttamente su Piazza San Pietro, l’africano Mballa Mbenga con un bel pallonetto. E nella preghiera finale per il Papa.  
