#titolo A Granarolo quota maggioranza gruppo caseario francese Cipf-Codipal - Business - Terra&Gusto
  - BOLOGNA - Perfezionata da parte di Granarolo l'acquisizione della quota di maggioranza - pari al 70% - del gruppo caseario francese Cipf-Codipal che fa capo alla holding Compagnie du Forum. Ad annunciarlo, in una nota, è la stessa Granarolo che, entro aprile 2014, vedrà finalizzata anche l'acquisizione per la quota di capitale residua. Con le attività di Cipf-Codipal che "possono generare un fatturato di oltre 100 milioni di euro all'anno", prosegue la nota, il fatturato del segmento formaggi di Granarolo potrà "superare i 400 milioni di euro, con un'incidenza del 40% sul totale dei ricavi" del gruppo emiliano.  
"Siamo molto soddisfatti di aver perfezionato questo accordo con il Gruppo Granarolo, uno dei principali player dell'agroalimentare italiano - sottolinea Rino Sammartino, fondatore e presidente operativo a tutt'oggi del gruppo Cie du Forum -: siamo certi che Granarolo sarà in grado di valorizzare i prodotti del brand Casa Azzurra (che ha una quota di mercato del 20% nel segmento dei formaggi italiani) e di trovare nuovi sbocchi per i formaggi francesi che produciamo". In base all'operazione - che si inserisce nel piano industriale 2012-2016 improntato a un percorso di internazionalizzazione del Gruppo Granarolo - Marco Fraccaroli é il nuovo direttore Generale del Gruppo Cie du Forum.  
