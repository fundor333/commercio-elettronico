#titolo Spagna vince anche premio Fair play della Fifa - Mondiali Sudafrica
  (ANSA) - ROMA - La Spagna campione del mondo ha vinto anche il premio Fair Play assegnato dalla Fifa. Il riconoscimento viene assegnato dal gruppo di studio della Federazione calcistica internazionale tra le squadre che hanno giocato almeno quattro partite e i cui giocatori hanno tenuto il comportamento migliore dentro e fuori dal campo.     La Spagna ha totalizzato 889 punti in sette incontri. 
 La Spagna vince il suo primo Mondiale e diventa l'ottava squadra ad aggiudicarsi almeno una volta il titolo iridato. E' la prima Nazionale europea ad aver trionfato fuori dal proprio continente. Nell'albo d'oro troviamo ora il Brasile con 5 titoli (1958, 1962, 1970, 1994 e 2002), seguito dall'Italia con 4 (1934, 1938, 1982 e 2006), Germania con 3 (1954, 1974 e 1990); a quota 2 titoli ciascuno Uruguay (1930 e 1950) ed Argentina (1978 e 1986); un campionato del Mondo a testa per Inghilterra (1966), Francia (1998) e appunto Spagna (2010).  
