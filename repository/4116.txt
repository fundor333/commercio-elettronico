#titolo SCHEDA: Tutti i numeri della tragedia  - Cronaca
  L'AQUILA - Risorse complessive stanziate, tra emergenza e ricostruzione, pari a 10,6 miliardi di euro; oltre 11 mila cantieri aperti al di fuori dei centri storici; 211 mila tonnellate di macerie rimosse su un totale di quattro milioni; 21.731 persone ancora assistite; 23 mila edifici privati che in seguito al sisma hanno subito danni gravi. Queste le cifre della ricostruzione, a tre anni dal terremoto di magnitudo 6.3 che alle 3.32 del 6 aprile devastò L'Aquila e altri 56 comuni, causando la morte di 309 persone e circa 2.000 feriti. 
 POPOLAZIONE ASSISTITA  - Sono ancora 21.731 - 16 mila in meno rispetto al 2011 - le persone assistite nel Comune dell'Aquila e nei 56 del cratere sismico, secondo i dati recenti della Struttura per la Gestione dell'Emergenza (Sge). Di queste, circa diecimila risiedono in alloggi a carico dello Stato, poco più di undicimila sono beneficiarie del contributo di autonoma sistemazione (200 euro a persona ogni mese) e 314 sono ancora in strutture ricettive abruzzesi e nelle caserme. Variazioni più rilevanti: dal febbraio 2010 ad oggi sono diminuiti del 59,3% i beneficiari del contributo di autonoma sistemazione (da 27.778 a 11.312), del 97,2% le persone ospitate negli alberghi (da 6.165 a 173) e dell'87,6% quelle ospitate nelle caserme (da 1.137 a 141). 
 TESSUTO SOCIALE  - A conferma di quanto sia difficile ricostruire la rete sociale c'é un'indagine effettuata a fine 2011 nell'ambito del Programma di supporto psicosociale e tutela della salute mentale per l'Emergenza sisma (Spes): il 70% degli aquilani è affetto da una depressione silente che provoca una costante sensazione di tristezza, apatia, scoraggiamento e insoddisfazione.  
 RISORSE FINANZIARIE  - Le risorse finanziarie stanziate per gli interventi post-terremoto - rileva la relazione "La ricostruzione dei comuni del cratere Aquilano" del ministro per la Coesione territoriale, Fabrizio Barca - sono pari a circa 10,6 miliardi, di cui 2,9 relativi all'emergenza e 7,7 per la ricostruzione. Risultano ancora da utilizzare 5,7 miliardi. Per quanto riguarda le risorse a disposizione della Sge, dal febbraio 2010 ad oggi sono state trasferite risorse per 2,344 miliardi di euro, mentre sono ancora disponibili 1,367 miliardi. I costi previsti per i piani di ricostruzione dei centri storici - restano fuori 35 Comuni che li presenteranno nel corso del 2012 - ammontano 6.688.905.986 euro, di cui 3.440.184.446 euro solo per il capoluogo. Nell'ambito della più grande operazione in Europa di messa in sicurezza delle scuole, sono stati stanziati 226 milioni di euro, per un totale di 269 istituti scolastici (166 nell'Aquilano, 43 nel Teramano, 40 nel Pescarese e 15 nel Chietino).  
 EDIFICI DANNEGGIATI  - 23 mila gli edifici privati che hanno subito danni gravi e undicimila quelli con danni di media entità; 470 gli edifici pubblici gravemente danneggiati e 550 quelli classificati come 'medi'; mille gli edifici culturali con danni gravi e 842 quelli con danni medi. Nel solo capoluogo sono state presentate 18.342 richieste di indennizzo, di cui 8.881 relative a case classificate 'E', ovvero quelle gravemente danneggiate. 11.883 i contributi definitivi (2.712 nel caso delle abitazioni 'E'). Almeno ottomila, secondo le previsioni, le pratiche 'E' che arriveranno al Comune nei prossimi mesi.  
 MONUMENTI  - 1.842 schede di danno, di cui 1.053 chiese, 730 palazzi, 59 edifici di vario genere. 501 di questi sono nel centro storico del capoluogo abruzzese, 186 nelle frazioni, 753 in provincia dell'Aquila e 390 nei Comuni delle altre province. 824 edifici, cioé oltre il 90% delle strutture vincolate o di interesse storico nel centro dell'Aquila, sono stati messi in sicurezza. 259 gli interventi riguardanti i luoghi di culto completati. Cinquemila i beni artistici recuperati dall'aprile 2009 ad oggi; 600.000 i beni librari recuperati. 
 TESSUTO ECONOMICO  - Continua a soffrire il mondo delle imprese: secondo dati forniti da Confartigianato, all'Aquila 500 microimprese commerciali ed artigianali, in gran parte del centro storico, non sono ancora riuscite a ricollocarsi. Circa 1.550 attività, inoltre, sono a rischio chiusura a causa della crisi economica, che si è aggiunta ai problemi del sisma. 
 MACERIE  - Quattro milioni di tonnellate di detriti da rimuovere, di cui 2,7 milioni di edifici privati e 1,3 di edifici pubblici. Se nel 2009 sono state rimosse solo 34mila tonnellate di macerie, la cifra sale a 115mila nel 2012 (59mila solo negli ultimi quattro mesi), per un totale di 211mila tonnellate di detriti rimossi.  
