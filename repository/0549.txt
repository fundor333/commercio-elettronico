#titolo Sono Bosch le batterie della nuova Fiat 500e 100% elettrica - Componentistica - Motori
  ROMA - La nuova Fiat 500e, appena presentata al Salone dell'Auto di Los Angeles in California, sara' il primo veicolo totalmente elettrico a montare batterie Bosch.              L'equipaggiamento di bordo della nuova Fiat 500e proviene infatti da SB LiMotive Germany GmbH di Stoccarda e Cobasys LLC con sede ad Orion, nel Michigan, due aziende che - una volta ottenute le necessarie approvazioni dalle autorita' competenti - saranno integrate nel Gruppo Bosch in qualita' di nuova consociata Robert Bosch Battery Systems.     Bosch ha infatti rilevato tutti i progetti avviati nel campo dei sistemi batteria con l'obiettivo di intensificarne le attivita' e, in particolare, per progredire sul fronte della loro gestione, adeguando lo stoccaggio dell'energia al veicolo. 
Questo obiettivo coinvolge tutti gli aspetti dell'integrazione meccanica ed elettronica, settore in cui Bosch esprime le sue competenze piu' spiccate.     L'efficienza e il rendimento dei veicoli elettrici - si legge in una nota della Bosch - dipendono dalla massima interazione fra tutte le componenti elettriche ed elettroniche e dalla gestione delle principali variabili che influiscono sulla batteria come la temperatura o lo stato della carica, cosi' da poter soddisfare le specificita' delle varie situazioni.  Lo sviluppo di questi elementi - ribadisce la Casa tedesca - permette di ottenere progressi significativi nell'autonomia e nel tempo di carica, fattori decisivi per il successo dei veicoli elettrici.     A partire dal 2020 - prevede Bosch - si registrera' un forte incremento della domanda di veicoli elettrici e ibridi plug-in ed in vista di questo traguardo l'Azienda tedesca sta intensificando ancor piu' le sue attivita', collaborando anche con partner specializzati dell'industria e delle universita' al fine di dar vita, in Germania, a un'attivita' di ricerca e sviluppo sulle celle per batterie ad alto rendimento e creare una rete europea di specialisti e fornitori.     Sara' un modo per coltivare esperienze non solo in materia di batterie destinate all'elettromobilita', ma anche di future attrezzature per lo stoccaggio dell'energia. A livello di ricerca e sviluppo, il Gruppo Bosch spende ogni anno 400 milioni di euro solo nel settore dell'elettromobilita'. 
 Â   
