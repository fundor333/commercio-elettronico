#titolo Gozi: 'Io alle primarie per la generazione Erasmus' - Politica
"Ufficializzo la mia corsa. Vorrei essere il candidato della generazione Erasmus e nel 2013 vorrei un governo con classe dirigente rinnovata ed Europa al centro dell'agenda istituzionale". Il deputato del Pd Sandro Gozi, intervistato dal Corriere della Sera, annuncia la sua candidatura alle primarie e auspica di "poter fare un ticket con Civati. Anzi, glielo chiedo proprio adesso: Pippo, facciamo squadra insieme?". 
 A Pier Luigi Bersani e a Matteo Renzi, Gozi rimprovera di "non essere espliciti su diritti civili ed economia". "Si affannano tutti a dire che le medicine amare imposte da Bruxelles vanno inghiottite subito ma sembra che per i ricostituenti civili ci sia sempre tempo. Le coppie omosessuali sono una realtà nei Paesi con i quali condividiamo la moneta, siamo noi che non vogliamo riconoscerle". 
 Quanto all'economia, "bisogna ricostruire una politica di domanda e investimenti, passando dal welfare a uno Stato delle opportunità: per essere competitivi, i lavoratori devono qualificarsi, gli studenti prepararsi e le imprese vincere la sfida della produttività". 
 Le primarie, sottolinea Gozi, "non sono uno scontro fra persone ma l'occasione per mobilitare nuovamente l'elettorato e dare vita a una classe dirigente credibile. Io rivendico il diritto di partecipare a un confronto serio, non a una gara di furbetti. Se saranno il metro di misura degli apparati di partito ed economici, ce lo dicano subito così evitiamo una fatica inutile".  
