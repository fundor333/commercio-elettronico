#titolo Fondi Ue: balzo Italia in 2012, con 40% spesa quasi in media - Economia e lavoro - ANSA Europa
     (ANSA) - BRUXELLES, 25 GEN - L'Italia compie un balzo nella
spesa dei fondi strutturali Ue, nel 2012. Se solo un anno prima,
lo stivale era un fanalino di coda, col 18% di spesa rispetto ad
una media Ue del 30, l'anno appena trascorso ha visto una netta
accelerazione, col raggiungimento della quota del 40% rispetto
ad un tasso medio del 46.    A completamento del dato che l'ANSA ha appreso da fonti della
Commissione, si evidenzia la spesa di nove miliardi di euro nel
solo 2012, una cifra pari a quanto speso tra il 2007 ed il 2011,
elemento gia' divulgato nelle settimane scorse dal ministro
Fabrizio Barca, al quale, a Bruxelles, viene attribuita la
paternita' di questo successo.    L'incremento nell'efficienza di spesa viene infatti ascritto
al sistema di controllo, scadenze, ma anche flessibilita',
elaborato dal ministro, accompagnato anche da una partnership
diretta della Commissione che ha inviato alcuni suoi esperti
presso le amministrazioni regionali di Campania e Sicilia, per
un supporto, che sta cominciando a dare i suoi frutti. 
   In tutto questo scenario il vero grande neo resta la
Calabria, alla quale nel 2011 la Commissione ha sospeso le
erogazioni, dopo che le autorita' deputate alla sorveglianza
hanno rilevato debolezze nel sistema di controllo e gestione. E'
bene tuttavia evidenziare che la Calabria non e' un caso isolato
in Europa. Per motivi formalmente simili, anche se
sostanzialmente diversi, i fondi sono stati sospesi, ad esempio,
alla Saar e al Brandeburgo in Germania e all'Irlanda del nord in
Gran Bretagna.    Anche il dato sulle frodi comunitarie, pari allo 0,2%, e
quello sugli errori amministrativi (7%)  pone l'Italia
sostanzialmente nella media dei 27 Paesi Ue. Inoltre il modello
varato dal ministro Barca presenta gia' i tre punti di forza
della proposta di riforma della Commissione sulla politica di
coesione, che si spera di poter adottare entro l'estate. Con la
riforma si chiede infatti alle Regioni di focalizzare un numero
limitato di voci sulle quali fare gli investimenti; di porsi
degli obiettivi in modo tale da poter monitorare lo stato di
avanzamento verso il target (e' previsto anche un sistema di
sanzioni); e creare una cornice generale rispetto alle spese che
si vogliono fare.   (ANSA).
