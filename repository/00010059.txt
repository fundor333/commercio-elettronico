#titolo Dodicenne si uccide a Taranto impiccandosi in casa - Cronaca
  TARANTO - Un ragazzino di 12 anni è morto nell'ospedale SS. Annunziata dopo aver tentato presumibilmente il suicidio impiccandosi nel bagno della sua abitazione al rione Tamburi. Sul posto sono intervenuti agenti della Questura di Taranto e personale del 118. 
 La tragedia si è verificata in un appartamento popolare. Secondo i primi accertamenti compiuti dalla polizia, pare che il ragazzino si sia chiuso nel bagno stringendosi al collo la cinta di un accappatoio. Sarebbero stati gli stessi famigliari accortisi di quanto era accaduto, a soccorrere il dodicenne e a condurlo in ospedale, dove però il ragazzino è morto poco dopo il ricovero. 
 Sarà eseguita l'autopsia per stabilire le cause della morte. Lo ha deciso il pm Lanfranco Marazia, che dirige le indagini; l'incarico dovrebbe essere affidato al medico legale Marcello Chironi. Dalla prima ricognizione, il corpo del dodicenne presenta un solco profondo all'altezza del collo. Il ragazzino si è tolto la vita utilizzando la cinta di un accappatoio che ha legato ad un portasciugamani da parete, dopo essersi rinchiuso in bagno e chiuso la porta a chiave. La madre, preoccupata perché non lo vedeva uscire dal bagno e non avendo risposta, ha infranto il vetro della porta e trovato il figlio riverso per terra.   
