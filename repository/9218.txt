#titolo Acqua: A Terni divieto prelievo per uso extra-domestico - Acqua: Dalle Regioni - Ambiente&Energia
  DATA[
<p 
 (ANSA) - TERNI, 4 LUG - Da oggi fino al 30 settembre, tra le 9 e le 21, a Terni sara' in vigore il divieto di prelievo dalla rete idrica di acqua potabile per uso extra-domestico ed in particolare per innaffiare orti e giardini, lavare automezzi e pulire fosse biologiche, con esclusione degli operatori professionali. A stabilirlo e' un'ordinanza firmata dal sindaco Leopoldo Di Girolamo. La decisione e' arrivata dopo che il Servizio idrico integrato ha richiesto ufficialmente al Comune l'attivazione delle misure necessarie ''per garantire l'uso corretto della risorsa idrica''. L'ordinanza prevede anche, per le violazioni, una sanzione amministrativa pecuniaria da 25 a 500 euro. ''Qualora l'innaffiamento avvenga con impianti automatici - si legge ancora nell'ordinanza - essi dovranno essere utilizzati in modo da evitare inutili sprechi d'acqua''. Inoltre ''i prelievi dalla rete idrica sono consentiti esclusivamente per normali usi domestici, zootecnici e industriali e comunque per tutte quelle attivita' regolarmente autorizzate per le quali necessiti l'uso di acqua potabile''. Sono invece esclusi dall'ordinanza ''i servizi di igiene urbana'', mentre ''il riempimento delle piscine, pubbliche e private, nonche' il rinnovo parziale dell'acqua e' consentito in ragione del mantenimento dei parametri d'igiene previo accordo sulle fasce orarie da concordare con il gestore della rete di acquedotto''. In generale l'ordinanza, tenendo conto del periodo estivo - anche se non c'e' una crisi idrica nel comprensorio - invita la cittadinanza a comportamenti virtuosi nell'utilizzo delle risorse idriche. Si chiede percio' ai cittadini di ''controllare il corretto funzionamento dei propri impianti idrici al fine di individuare eventuali perdite occulte'', ''di attrezzare i sistemi irrigui del verde con irrigazione a goccia, con sistemi temporizzati'', ''di usare dispositivi per il risparmio idrico quali i frangi getto per i rubinetti'' e ''di usare lavatrici e lavastoviglie sempre a pieno carico''.  
