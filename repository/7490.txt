#titolo L'isola di Pag, tappa gourmet - In Viaggio
  Gita alternativa perfetta soprattutto per i giovani che amano divertirsi e fare le ore piccole, l' isola di Pag o Pago  (a Nord di Zara) può diventare una  meta gourmet  di tutto rispetto per chi si trova a Zara e dintorni. Una specialità fra tutte: un  pecorino  la cui fama è rinomata in tutto il mondo. 
Il formaggio di Pag non solo è il più pregiato del Paese, ma è anche uno dei più premiati a livello internazionale: il  World Cheese Awards  gli ha assegnato ben tre medaglie d'oro, per il pecorino, per il formaggio a pasta dura e per i nuovi formaggi. Le peculiarità di questo cacio vengono dalle  pecore  di Pag, fra le più piccole del Mediterraneo, che danno poco latte e si nutrono nei pascoli ricchi di erbe medicinali, e la  bora . Il vento che arriva dal Velebit solleva dal mare il sale e lo deposita sui pascoli. Di qui un latte che risulta salato senza bisogno di aggiunte. Il formaggio di Pag si vende anche dopo alcuni mesi di stagionatura, mentre se questo periodo supera l'anno il prodotto diventa d'élite. Rinomata anche la ricotta prodotta con lo stesso latte, chiamata  puina . Prelibatezza sono le  crepe di uova fresche  con ripieno di puina e  miele di Pag . A una simile degustazione si può affiancare un piatto tipico della regione di Zara-Sebenico-Spalato: il  brodetto di pesce ,  brujet , cui spesso sono aggiunti anche dei crostacei. Di qualità particolare lo  scalogno  della Dalmazia, ingrediente chiave del brodetto stesso. Da assaggiare pure il  ninski sokol , la cotoletta di maiale essiccata insieme a un calice di  Benkovac , rosso. 
Nella zona di Lun si trova poi degli  oliveti croati  più conosciuti: una superficie di 400 ettari circondata da muretti su cui crescono 80mila piante di olivo, alcune millenarie. Un patrimonio inestimabile che la gente del posto sta provando a sottoporre all'attenzione dell'Unesco. 
L'isola di Pag è comunque nota soprattutto come  l'Ibiza della Croazia , meta prediletta da chi in vacanza ama vivere la  movida . In particolare la lunga spiaggia di ghiaia  Zrce  che per tanti è sinonimo di divertimento, discoteche, musica. Qui il mare è particolarmente calmo e caldo, ideale per una nuotata relax. 
Di bellezze naturali, come se non bastassero le specialità culinarie e la propensione allo svago, Pag ne ha in abbondanza.  Isola brulla, nuda , a tratti desertica, in netto contrasto col verde rigoglioso delle altre della frastagliata costa croata: è una terra dal  fascino selvaggio . Prezioso il suo  patrimonio culturale : il nucleo cittadino di Pag, del '400, con stradine regolari, è il risultato del piano urbanistico del celebre architetto croato Juraj Dalmatinac (Giorgio il Dalmata). Consigliata una capatina alla chiesa del Transito della Beata Maria Vergine (Uznesenje Blazene Djevice Marije) della stessa epoca. Dal 2009 il  merletto  di Pag è patrimonio immateriale dell'Unesco. 
Qualche  indicazione pratica . Venendo da Zara l'isola di Pag è collegata con un ponte, ma dal momento che le maggiori attrazioni si trovano all'estremità settentrionale dell'isola, conviene arrivare in auto a Prizna e da qui prendere il  traghetto di  Jadrolinija  che in un quarto d'ora porta a Zigljen, non lontano da Novalja. Il portale del turismo di Pag,  www.pag-tourism.hr , è al momento in manutenzione. Un paio di siti utili sono comunque  www.novalja.com  e  www.zrce.hr/en.php .  
