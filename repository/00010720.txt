#titolo Vela: New York-San Francisco; vento rinforza, Maserati vola  - Nautica e Sport - Mare
   (ANSA) - ROMA, 3 GEN - Trenta, 35 nodi costanti, con punte di 40. Dalla partenza da New York, il vento non ha mai mollato e  Maserati  plana sulle onde a grande velocità (toccati i 33 nodi). 
 "Anche oggi c'é una valanga di vento - dice  Giovanni Soldini  durante la breve telefonata di stamattina -. Doveva diminuire ma per il momento se mai ha rinforzato. E' vento da ovest. Siamo sempre fradici, ma il morale resta altissimo".  
 Maserati ha già percorso oltre 1.200 miglia dalla partenza e ne ha davanti ancora dodicimila. Deve infatti percorrere le 13225 miglia che separano New York da San Francisco in meno di 57 giorni, 3 ore e 2 minuti per battere il record di Yves Parlier su Aquitaine Innovations. Il record assoluto, nella categoria multiscafi, appartiene a Lionel Lemonchois che col catamarano Gitana 13 nel 2008 compì il percorso in 43 giorni e 38 minuti. (ANSA).  
