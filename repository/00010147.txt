#titolo Bmw, febbraio da record. Marchio supera Audi - Industria e Mercato - Motori
  ROMA - Il marchio Bmw riconquista la vetta nella classifica delle auto di lusso, grazie a vendite in crescita del 7% a quasi 115mila unita' che lasciano indietro Audi (110mila) e Mercedes-Benz (90mila). Il risultato arriva nel miglior febbraio di sempre per il gruppo Bmw, che ha chiuso il mese scorso con vendite mondiali in aumento del 4,7% a 133.630 unita'. Nel primo bimestre, rende noto la casa di Monaco di Baviera, le consegne di veicoli Bmw, Mini e Rolls-Royce si sono attestate a 256.929 unita', con un incremento annuo del 7,1%. 
In Europa il gruppo ha commercializzato a febbraio 61.251 veicoli, in aumento del 6,6%, grazie al traino di Gran Bretagna e Irlanda (6.928 unita', +26,7%) e Russia (3.261 unita', +28%). 
Nel mercato domestico le vendite sono diminuite lievemente, passando da 18.213 a 17.960 pezzi.     In Asia il gruppo ha registrato un incremento del 6,3% a 36.879 veicoli, di cui (23.449 consegnati in Cina (+2,3%). 
Tra i Brand, il marchio Bmw ha commercializzato 114.908 veicoli a febbraio (+7%) e 222.207 nei primi due mesi del 2013 (+9,2%). A trainare la crescita la domanda per la X1 (23.118 auto nel bimestre, +40,1%) e per la Serie 3 (63.103 consegne, +26,2%). Bene anche la Serie 5 (47.157 unita', +7,4%) e la Serie 6 (3.271 veicoli, +36,1%). 
Di segno opposto l'andamento per la Mini, che registra un -7,5% a febbraio (18.527 consegne) e un -3,9% nel bimestre (34.391 pezzi).  
