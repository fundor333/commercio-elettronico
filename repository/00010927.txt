#titolo Volkswagen, vendite febbraio +0,4%. Pesa la crisi europea - Industria e Mercato - Motori
  ROMA - La crisi economica che staziona sull'Europa si fa sentire anche per il marchio Volkswagen, che a febbraio registra vendite mondiali in aumento di appena lo 0,4% riportando l'incremento piu' basso degli ultimi 13 mesi. 
Il mese scorso il brand ha commercializzato 401.400 veicoli, a fronte dei 399.700 consegnati nel febbraio 2012. Nel primo bimestre le vendite sono aumentate del 9,1% a 893.400 unita'. 
Nel periodo gennaio-febbraio l'Europa ha fatto registrare una flessione dell'8% a 231.600. A pesare e' soprattutto l'Europa occidentale, che esclusa la Germania vede le vendite scendere dell'11,6% a 115.800 unita'. Va solo un po' meglio nel mercato domestico, che flette del 9,4% a 77.000 veicoli. 
''Il brand non e' completamente immune alla dura competizione e alla continua incertezza nei mercati chiave europei'', ha detto Christian Klingler, a capo delle vendite di Volkswagen. 
La situazione e' diversa nell'area centro-orientale del Vecchio Continente, dove il marchio tedesco mette a segno un +8,4% (38.800 unita') grazie al mercato russo che cresce dell'8,7% (22.500 consegne). 
Fuori dall'Europa, a trainare e' l'Asia-Pacifico, con un aumento del 27,7% nel bimestre a 425.500 auto, di cui 392.300 consegnate in Cina (+30,6%) e solo 9.800 in India (-18%). In Nord America l'incremento si attesta all'8,2% a quota 90.300 veicoli, di cui 60.500 venduti in Usa (+4,7%). In Sud America, invece, le auto commercializzate scendono del 7,2% a 112.400 unita', di cui 82.100 in Brasile (-5,2%).  
