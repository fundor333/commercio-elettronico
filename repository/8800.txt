#titolo Licenza maro', esame rinviato a domani  - Uomini e Mare - Mare
   (ANSA) - KOCHI (INDIA), 18 DIC - L'alta corte del  Kerala  ha rinviato a domani la richiesta dei marò su una 'licenza' di due settimane per trascorrere le festività natalizie in Italia.  Il giudice P.Bhavadasan ha disposto l'aggiornamento della seduta a domani dopo aver ascoltato le ragioni dell'avvocato dei maro' P.Vijaya Bhanu e del legale dello stato del Kerala Asaf Ali.  
 In particolare, Bhanu ha illustrato il testo della richiesta mirante a ottenere una licenza di due settimane per trascorrere il Natale in patria sottolineando come sia basata su precise garanzie da parte della Repubblica Italiana. Intervenendo a sua volta, l'avvocato Ali si e' opposto fermamente alla concessione del permesso evocando l'ipotesi che i maro' potrebbero non tornare con gravi conseguenze soprattutto politiche per le autorita' indiane.  
 A questo punto il giudice ha chiesto all'Italia di confermare al massimo livello del governo italiano l'autorita' dell' ambasciatore d'Italia Giacomo Sanfelice e del console generale di Mumbai Giampaolo Cutillo a rappresentare le garanzie per il ritorno dei due imputati in India alla fine della licenza. Il dibattimento riprendera' domani alle 13.45 ora locale (le 9.15 in Italia). (ANSA).   
