#titolo Avventura in moto, vacanza da 'rider' - Nelle Regioni - In Viaggio
  Chi sogna una  vacanza da vero 'rider'  in sella a una motocicletta e vuole assaporare l'ebrezza di un maxi raduno di cultori della materia può programmare una vacanza estiva negli  Stati Uniti : appuntamento a giugno nel New Hampshire con la  Laconia Motorcycle Week , il più antico raduno motociclistico a stelle e strisce. 
La manifestazione, in programma  dall'8 al 16 giugno a Laconia  ( mappa ), quest'anno compie  90 anni  e si prepara a festeggiare  un'edizione da record . Per averne un'idea basta spulciare la miriade di eventi nell'evento già accessibile nel  calendario online : dalle corse in moto come l'annuale  Peter Makris Memorial Ride  alle gare di beneficenza, dalla tradizionale  Ride to the Sky  al Mount Washington agli show e alle aste sulla Lakeside Avenue. 
Si può partecipare come spettatori e curiosare lungo il chilometro di moto parcheggiate sulla  Weirs Beach , dall'incrocio della Route 3. Ci si 'deve' unire ai motociclisti e ai visitatori locali nei locali aperti notte e giorno, negli stand, nei banchetti. Normalmente viene allestito il  Laconia Roadhouse , palco all'aperto con bar e ristorazione sotto una tensostruttura con musica dal vivo che suona senza alcuno stop. C'è anche da ammirare la nave fluviale M/S Washington che lo scorso anno ha mollato gli ormeggi per un giorno per una  mini crociera sul lago Winnipesaukee . Quest'anno l'idea potrebbe essere replicata e sarebbe un peccato perderla. 
Con una decina di giorni a disposizione non si può non cedere alla tentazione di  noleggiare una moto  e partire alla scoperta dei dintorni. Un'occasione d'oro per visitare  on the road  una  regione sospesa fra laghi e montagne . Si possono agevolmente visitare in moto tutte e sette le regioni: Great North Woods, White Mountains, Dartmouth-Lake Sunapee, Monadnock, Merrimack Valley, Seacoast e  Lakes Region . Quest'ultima rappresenta il cuore dello Stato e comprende quasi 300 fra laghi di ogni dimensione. Punto di partenza e di soggiorno potrebbe essere a ridosso del lago Winnipesaukee, magari prenotando in anticipo un cottage: questo bacino racchiude 274 isolette e ha un perimetro di 455 chilometri. La strada panoramica che lo costeggia è l'ideale per chi viaggia in moto, da Alton Bay a Gilford, Weirs Beach, Meredith, Holderness, Center Harbor, Moultonborough. Al  Rally Headquarter  di Laconia ci si può procurare mappe, informazioni utili, souvenir ufficiali e gadget. Tante le organizzazioni che in loco promuovono itinerari sulle strade del New Hampshire, i cosiddetti  Gypsy Tours . Questi ultimi propongono viaggi in moto anche su lunghe distanze durante i quali si alloggia in campeggi ad hoc.  
