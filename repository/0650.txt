#titolo Toscana in parametri Kyoto se termosifoni piu'bassi - Clima - Ambiente&Energia
  FIRENZE - ''Abbiamo condotto uno studio i cui risultati dimostrano che se in Toscana tutti abbassassero i termosifoni di due gradi, la regione rientrerebbe gia' nei parametri di Kyoto''. E' quanto spiegato dal climatologo, e neo presidente della Fondazione Cassa di Risparmio di Firenze, Giampiero Maracchi, intervenendo a margine di un convegno sul tema '200 anni di meteorologia urbana nel cuore di Firenze'. 
Secondo Maracchi, ''il nostro modo di comportarci'' influenza il consumo energetico e il clima. ''In passato ad esempio - ha aggiunto - venivano seguite delle regole empiriche, a partire dall'abbigliamento per cui in inverno ci si vestiva in modo piu' pesante. Oggi non e' piu' cosi''' e per questo nelle case si utilizzano temperature piu' alte. Per il futuro, ha detto, il clima e' destinato a cambiare perche' ''cambia la circolazione generale e porta quattro fenomeni: piogge intense, ondate di calore estivo, ondate di freddo intenso in inverno che sono sempre un effetto del riscaldamento globale, e la siccita'''. 
Quanto al tema del convegno Maracchi ha spiegato che ''il clima urbano e' molto diverso da quello delle zone rurali e ad esempio esiste il cosiddetto fenomeno dell''isola di calore per cui in citta' le temperature sono sempre maggiori di due gradi rispetto alle zone circostanti. Per questo spesso non nevica in citta'''.  
