#titolo Tv: leggi Gasparri e Frattini sotto lente Consiglio Europa - Internet e societ√† - ANSA Europa
     (ANSA) - STRASBURGO, 17 GEN - Le leggi italiane sui media
tornano sotto la lente del Consiglio d'Europa. L'assemblea
parlamentare del CdE vuole sapere quali modifiche sono state
apportate alle leggi Gasparri (sistema tv) e Frattini (conflitto
d'interessi) per metterle in linea con gli standard stabiliti
dall'organizzazione paneuropea, cosi' come chiesto gia' nel 2005
dagli organismi di Strasburgo. La richiesta e' contenuta nel
rapporto 'Liberta' dei media in Europa' che l'assemblea
parlamentare discutera' e votera' giovedi' prossimo.    Secondo le informazioni che l'ANSA ha raccolto da fonti
dell'assemblea parlamentare, le due leggi italiane, che
riguardano l'assetto del sistema radiotelevisivo e della Rai e
il conflitto d'interessi, non sono mai state modificate. Almeno
non come era stato richiesto otto anni fa dalla Commissione di
Venezia, l'organismo del CdE che si occupa del rafforzamento
delle istituzioni democratiche.    
   Per la legge Gasparri la Commissione aveva a suo tempo
rilevato che, tra l'altro, il pluralismo dei media non sarebbe
stato ottenuto semplicemente con il passaggio alla televisione
digitale e che i criteri stabiliti per limitare la
concentrazione della proprieta' dei media erano inadatti. La
Commissione aveva espresso parere negativo anche sulla legge
Frattini ritenendo che essa avesse poche probabilita' di
esercitare un impatto significativo sull'attuale situazione
italiana perche' non prevede misure preventive sufficienti per
risolvere un potenziale conflitto d'interessi. Inoltre, secondo
l'organismo del CdE, la definizione di quello che costituisce un
conflitto d'interessi rende molto laborioso l'onere della prova. (ANSA).
