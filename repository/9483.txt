#titolo Ue-Brasile: Tajani presidente gruppo lavoro bilaterale - Industria e trasporti - ANSA Europa
  BRUXELLES - Sara' il vicepresidente della Commissione europea  Antonio Tajani , responsabile per l'industria e l'imprenditoria, a presiedere il  nuovo gruppo di lavoro Ue-Brasile . Lo ha deciso il presidente del'esecutivo Ue Jose' Manuel Barroso. Del gruppo, incaricato di affrontare i nodi che frenano competitività e investimenti, faranno parte anche i commissari europei al Commercio, Karel De Gucht, e alla Ricerca, Marie Geoghean Quinn. 
   
 Tajani - si legge in una nota - ha avuto il mandato di esplorare le  opportunità di cooperazione industriale  tra Ue e Brasile, con particolare riguardo ai settori innovativi e tecnologici, nonché migliorare il contesto per le imprese e gli investimenti. Il gruppo di lavoro si occuperà, inoltre, di rafforzare e stimolare gli scambi nell'innovazione industriale, nelle attività di ricerca e sviluppo e di sostenere le medie e micro imprese. I lavori del gruppo serviranno a preparare il vertice Ue - Brasile del 2014. 
   
 Ringraziando il Presidente Barroso per l'incarico, Tajani ha sottolineato l'importanza per l'Ue di una maggiore integrazione con i  mercati emergenti  con forti tassi di crescita. Per Tajani, ''migliorare l'accesso a mercati dinamici, quali il Brasile, che offrono molte opportunità alle imprese europee, è prioritario per l'occupazione e l'export''. Come l'Europa, ''anche il Brasile ha un  forte interesse  a rafforzare la cooperazione industriale con l'Ue, specie in settori dove la tecnologia e il saper fare europeo sono essenziali per rafforzare la sua competitività'', ha concluso Tajani. 
   
    
