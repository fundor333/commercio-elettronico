#titolo Lasagne spaziali per la missione 'Volare' di Luca Parmitano  - Spazio & Astronomia - Scienza&Tecnica
  Lasagne spaziali e altri buoni cibi della cucina italiana, almeno 20 esperimenti e forse delle passeggiate spaziali per l'astronauta Luca Parmitano, che a fine maggio partira' con una Soyuz per la Stazione Spaziale Internazionale, dove lavorera' per sei mesi. E' stato lo stesso astronauta dell'Agenzia Spaziale Europea (Esa), oggi a Roma, a parlare della sua missione '' Volare '', la prima missione di lunga durata dell'Agenzia Spaziale Italiana (Asi). 
Parmitano ha raccontato i suoi due ani e mezzo di addestramento, ma anche i suoi sogni di ragazzo, il grande impegno, a volte la fatica ma anche la grande soddisfazione e l'entusiasmo di partecipare ad una missione spaziale. ''Mancano meno di cento giorni alla partenza e sono emozionato, ma in realta' sono emozionato da quando ho cominciato ad addestrarmi, due anni e mezzo fa'', ha detto ai ragazzi del Convitto Nazionale ''Vittorio Emanuele II'' di Roma, nell'incontro organizzato da Asi, Esa, ministero per l'Istruzione, l'Universita' e la Ricerca e Aeronautica Militare. 
Nato 36 anni fa a Paterno' (Catania), Luca Parmitano e' maggiore dell'Aeronautica Militare. ''Volare - ha detto - e' la prima missione di lunga durata per l'Asi ed e' per me un incredibile privilegio essere italiano: voglio parlare dell'Italia che funziona''. La sua missione e' nata dall'opportunita' di volo assegnata all'Asi dalla Nasa e nasce da un accordo bilaterale diretto fra le due agenzie spaziali, secondo il quale l'Asi ha fornito alla Nasa tre moduli pressurizzati abitativi Mplm (Multi Purpose Pressurized Module) e il modulo permanente Pmm (Permanent Multi Purpose Module) per la Stazione Spaziale. 
Tanti gli esperimenti in programma nei sei mesi della missione Volare: ''per quelli di fisiologia saro' nello stesso tempo cavia e sperimentatore'', ha osservato l'astronauta. Si sta lavorando anche in vista di alcune passeggiate spaziali (almeno due, ma potrebbero diventare tre): ''il mio sogno e' portare la bandiera italiana fuori dalla Stazione Spaziale'', ha detto. ''La Nasa ha dato all'Italia le disponibilita' per le passeggiate spaziali, qualora se ne verificasse la necessita''', ha precisato il presidente dell'Asi, Enrico Saggese. 
Il poco tempo libero che avra' a disposizione a bordo Luca Parmitano intende trascorrerlo facendo ''cose che non puo' fare sulla Terra'', come suonare la sua chitarra affacciandosi alla grande finestra della Stazione Spaziale, la Cupola, con vista sulla Terra. Cibi italiani per gli astronauti 
Con le lasagne, sulla Stazione Spaziale arriveranno altri piatti tipici italiani, come tiramisù, melanzane alla parmigiana, risotto al pesto e risotto ai funghi, ha spiegato David Avino, responsabile tecnico dell'azienda Argotec e del progetto relativo al cibo spaziale su contratto con l'Esa.I piatti italiani a bordo della Stazione Spaziale saranno il "cibo per le feste" per l'equipaggio, i piatti delle grandi occasioni.  
Tutti i cibi sono stati disidratati con un processo particolare, in modo da lasciare la consistenza il più possibile vicina a quella che avrebbero appena cotti, ha spiegato ancora Avino. Sono anche stati trattati con un processo di termostabilizzazione, che rende sufficiente riscaldarli con il piccolo fornello di bordo. Sigillati in bustine di alluminio, i piatti italiani raggiungeranno la Stazione Spaziale prima di Luca Parmitano: saranno consegnati a bordo nella seconda metà di aprile, quando la navetta europea senza equipaggio "Albert Einstein" si aggancerà alla stazione orbitale. Luca Parmitano arriverà a bordo a fine maggio. Si lavora per le passeggiate spaziali 
La possibilità di compiere le passeggiate spaziali, ha spiegato Parmitano, "dipende dagli sviluppi dei test in corso sulla Stazione Spaziale" e quindi dalle operazioni che si riterrà necessario eseguire. Tra queste potrebbero esserci, ad esempio, le operazioni per preparare la Stazione Spaziale all'arrivo del nuovo modulo abitativo russo, o l'istallazione di una coperta termica per proteggere il "cacciatore di antimateria" Ams, montato all'esterno della stazione orbitale, per proteggerlo dai fortissimi sbalzi di temperatura e prolungarne così la vita operativa.  
