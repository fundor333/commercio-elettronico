#titolo Sindrome premestruale, cibi con ferro diminuiscono disturbi - Alimentazione - Salute e Benessere
     (ANSA) - ROMA, 26 FEB - Le donne che assumono 20 mg di ferro
al giorno con l'alimentazione soffrono dal 30 al 40% in meno
della sindrome premestruale rispetto a chi ne assume di meno. Anche lo zinco protegge dai disturbi ma ha piu' effetti
collaterali. Al contrario il potassio, se assunto in quantita'
elevate, aumenta il rischio di soffrire della sindrome
premestruale, disturbo molto comune e che si manifesta con
cambiamenti di umore, ritenzione idrica, aumento del peso e
dolori addominali. Lo dimostra una indagine condotta alla scuola
di salute pubblica della University of Massachussets, ad
Amhrest, insieme all'universita' di Harvard e la ricerca e'
pubblicata oggi sull'edizione online dell'American Journal of
Epidemiology. Gli studiosi hanno osservato per dieci anni le
abitudini alimentari, incluso il consumo della maggior parte dei
minerali, di 3.000 donne. Spiega Patricia Chocano Bedoya,
direttore dello studio: ''Abbiamo scoperto che le donne che
consumavano quantita' superiori di ferro pari a 20 mg al giorno,
(ma deve essere nella particolare forma definita di ferro
non-eme) presente nei vegetali o negli integratori alimentari,
erano soggette dal 30 al 40% in meno della sindrome premestruale
rispetto a quelle che non lo assumevano o che ne assumevano di
meno. Il ferro agisce soprattutto sui cambiamenti di umore
perche' associato al rilascio della serotonina, un
neurotrasmettitore che aiuta a regolare l'umore''. ''La dose
efficace supera quella raccomandata per il trattamento della
stessa sindrome, che e' di 18 mg'' precisa Chocano Bedoya. ''Anche lo zinco ha effetti rilassanti e anti gonfiore, se
assunto in dosi pari a 15 mg al giorno, ma corrisponde a circa
il doppio della dose raccomandata e il consumo elevato puo'
avere effetti collaterali. A sorpresa abbiamo anche individuato
che chi assume grandi quantita' di potassio e' molto piu'
esposto alla sindrome'' conclude la scienziata. Gli studiosi
precisano che gli altri minerali, dal magnesio al rame al sodio
e manganese non sono associati ai fastidi tipici dell'arrivo
delle mestruazioni.    (ANSA).
