#titolo Fiat,500 elettrica solo in Usa.Sbarco in California nel 2013 - Prove  e Novità - Motori
  ROMA - Mentre in Italia ha deciso di non puntare sull'elettrico, il gruppo Fiat lancerà però in Usa, e in particolare in California nel secondo trimestre del 2013, la 500e, modello che 'elettrifica' per la prima volta la popolare citycar. La 500 elettrica, presentata oggi in anteprima alla stampa al Salone dell'auto di Los Angeles, sarà esposta al pubblico dal 30 novembre.     Altra passerella mondiale per il gruppo Fiat a Los Angeles è quella della nuova 500L Trekking, mentre per la 500L il salone californiano rappresenta solo il debutto in Nord America. 
Entrambe queste vetture arriveranno negli Studios Fiat in Nord America a metà del 2013.     Con questi nuovi modelli, che arricchiscono la linea di prodotti a marchio Fiat, il Lingotto intende ulteriormente incrementare le vendite record realizzate in Nord America con la con la 500 che, dal lancio del 2011, ha venduto circa 73 mila unità, di cui 46.673 quest'anno e 26.294 nell'intero 2011. Le vendite dello scorso anno erano già state superate nel primo semestre del 2012, raggiungendo le 20.706 unità. Ad ottobre, invece, la Fiat 500 ha raggiunto le 3.720 unità (+89% rispetto ad un anno fa), segnando l'ottavo mese consecutivo di record mensili.     La 500L americana aggiunge alcune caratteristiche al modello europeo, come le altre due porte e i sedili comodi per cinque passeggeri, che saranno particolarmente gradite dal pubblico nordamericano. Gli automobilisti americani, non appena l'auto sarà disponibile negli Studios Fiat a metà del prossimo anno, avranno modo di apprezzare lo spazio a disposizione per la testa e le gambe nei posti anteriori (valore al top del segmento), la grande visibilità su quasi 360 gradi grazie ai montanti A e D in vetro ed oltre il 42% in più di spazio interno. In un momento in cui anche negli Usa si presta grande attenzione ai consumi, 500L offrirà anche la presenza dell'innovativo motore 1,4 litri MultiAir Turbo da 160 Cv che assicura &#8211; si legge nella nota della Fiat - i ''migliori valori di potenza e coppia della sua classe a fronte di consumi ridotti''.     Con il lancio californiano della inedita versione Trekking i clienti della 500L potranno scoprire invece il lato avventuroso della 500L. Le novità in questo modello sono essenzialmente legate alla caratterizzazione estetica con fasce paracolpi anteriori e posteriori dallo stile più aggressivo e dotati di inserti neri. Sono di quest'ultimo colore anche i passaruota allargati per ospitare i cerchi in lega da 17 pollici e le modanature laterali. Le nuove 500L  e 500L Trekking sono prodotti nello stabilimento Fiat di Kragujevac, in Serbia. 
Arriva invece dal Messico la 500e, studiata per offrire ai clienti americani un consumo equivalente di 49 km al litro di benzina in città e 42,5 km al litro in autostrada. L'autonomia stimata è di oltre 128 km che sale nell'impiego urbano ai 160 km. La propulsione è assicurata da un motore elettrico da 83kW che corrispondono a 111 Cv, e le batterie si ricaricano in meno di 4 ore grazie al suo modulo di bordo OBCM di livello 2.     Nuova nella gamma della Fiat per gli Usa anche la 500 Abarth Cabrio, che combina le prestazioni di un motore turbo da 160 Cv, adatto anche per divertirsi pista, con il design innovativo per l'apertura del tetto e la possobilità di viaggiare en plen air anche in quattro. Tra le particolarità di questa versione le sospensioni più robuste, i freni maggiorati e i pneumatici maggiorati. Per i clienti che la acquisteranno negli Stati Uniti - dal primo trimestre del 2013 in poi - è previsto anche un corso di guida, l'Abarth Driving Experience, della durata di un giorno intero, una esclusiva per il segmento.  
