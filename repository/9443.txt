#titolo Italia 150: Bologna restaura i monumenti del Risorgimento  - Italia 150
  Tre monumenti, dal grande valore simbolico per Bologna e per il Risorgimento, sono stati restaurati nell'ambito delle iniziative del 150/o anniversario dell'Unità d'Italia. Il restauro delle statue di  Giuseppe Garibaldi  di via Indipendenza, di  Vittorio Emanuele II  ai giardini Margherita e del  'popolano'  in piazza VIII agosto è stato infatti finanziato nell'ambito del progetto 'I luoghi della memoria' e realizzato dall'Unità tecnica di missione per la celebrazione dei 150 anni, in collaborazione con la direzione regionale per i beni culturali e paesaggistici dell'Emilia-Romagna ed il Comune di Bologna. L'inaugurazione si è svolta in piazza VIII agosto al monumento del popolano, che ricorda gli avvenimenti che si svolsero, appunto, l'8 agosto 1848 quando gli austriaci vennero respinti e ricacciati fuori dalle mura cittadine attraverso porta Galliera. Opere di restauro conservativo sono state fatte sulle statue vere e proprie e anche sui basamenti di pietra, spesso presi d'assalto da pennarelli vandali. "Questi monumenti - ha detto il sindaco  Virginio  Merola  - ci ricordano il contributo dato dalla nostra città alla storia d'Italia. Dopo la partecipazione che hanno riscosso le cerimonie per la celebrazione del 150/o anniversario, dobbiamo essere all'altezza del nostro passato". Con Merola hanno partecipato all'inaugurazione anche la presidente della Provincia  Beatrice Draghetti , il prefetto  Angelo Tranfaglia  e il questore  Vincenzo Stingone .  
