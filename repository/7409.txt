#titolo Bmw nel 2013 puntera' su Serie 3 GT, Serie 4 e nuova i3 - Industria e Mercato - Motori
  MONACO - Per Bmw il 2013 ha una importanza tutta particolare, non solo perche' i nuovi modelli che verranno commercializzati quest'anno - come la Serie GT e la Serie 4 - sono 'aggiuntivi' rispetto alla gamma attuale e serviranno quindi a rafforzare la posizione di leader nel settore premium, ma anche perche' in autunno la Casa di Monaco lancera' la prima auto della famiglia 'elettrica', quella i3 con struttura in carbonio e ''tecnologie premium, perche' si puo' essere al top anche nel rispetto dell'ambiente'' che rappresenta il debutto di Bmw nell'ecomobilita'. Lo ha affermato oggi Harald Krueger, membro del Board, e responsabile di Rolls-Royce, Mini, Bmw Motorrad e del settore aftersales in un incontro a margine della conferenza di bilancio che si svolgera' domani alla presenza del CEO Norbert Reithofer. 
''Guardiamo ai mercati mondiali - ha precisato Krueger - come ad una situazione non omogenea, in cui l'Europa, in cui Bmw crede fermamente, potrebbe cedere anche piu' del 2% che prevediamo al momento, ma con aree in crescita come la Gran Bretagna e la Russia. Certamente punteremo sugli Stati Uniti, dove la Mini sta incontrando un grande successo e che crescera' anche in Russia, in Giappone e in generale in Asia''.  Nel precisare che ''non e' stata ancora presa una decisione definitiva per la produzione della Mini in Olanda'' nell'ex stabilimento Nedcar, Krueger ha anche detto che ''non ci sono progetti per tornare a investire in capacita' produttive o per piccole serie in Italia''. Confermando anche che Bmw non ha progetti per vetture sportive ad alte prestazioni, ''dato che per il momento gli sforzi sono concentrati sulla roadster i8 plug-in hybrid'' il membro del Board di Bmw ha di fatto smentito con queste due affermazioni che esistano programmi - come era circolato nella scorsa estate - per una produzione presso la Pininfarina di due nuovi modelli destinati a sostituire la gamma Z4. 
Restando in tema di Mini - anche se Krueger verra' dal prossimo primo aprile sostituito in questa responsabilita' gestionale da Peter Schwarzenbauer (ex Audi) per passare invece alla produzione del Gruppo - il manager di Monaco ha detto che ''con l'arrivo della prossima generazione Bmw espandera' ulteriormente la gamma''. Tra le novita' potrebbe esserci anche una variante 'corta' (''abbiamo molte Mini idee'' ha detto) destinata a competere direttamente con la 500 anche nel mercato Usa. Ed ha anche accennato ad una Mini a basso impatto che ''potrebbe essere elettrica o mild hybrid''.  
