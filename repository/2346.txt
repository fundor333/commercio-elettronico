#titolo Mario Balotelli - Protagonisti
di Lorenzo Amuso 
 Tutto Balotelli 2012, la copertina piu' prestigiosa per il piu' imprevedibile talento del calcio italiano: il Time immortala la cresta di SuperMario in uno scatto e la sua giovane vita in un profilo inedito, pieno di sorprese. Un profilo, quello del magazine americano, che mette in luce un Balotelli meno conosciuto, piu' intimo e riflessivo, fragile e attento al mondo in cui vive. Che non si sottrae nello schierarsi al fianco di Barak Obama (''spero un giorno di incontrarlo'') e che non esita a denunciare il razzismo in Italia (''e' iniziato solo quando ho cominciato a giocare a pallone: in Italia ci sono pochi stupidi razzisti ma, contro di loro, non si puo' fare assolutamente niente). 
 Balotelli calciatore, ma anche simbolo di un'Italia che cambia, sempre piu' multiculturale come sottolinea il Time. ''Nel 1990, quando nasceva Balotelli, in Italia solo un residente su cento aveva passaporto straniero. Ora uno su dodici'', scrive il magazine che non manca pero' di ricordare ai suoi lettori tutte le bravate di Mario: dai fuochi d'artificio alle liti con Roberto Mancini, dalle scappatelle d'amore fino alle bizze in campo, e fuori. Ma che riesce anche a cogliere la sensibilita' di un ragazzo che a 17 anni era gia' considerato un predestinato, costretto a convivere con pressioni e aspettative insolite per un adolescente. Un racconto dunque senza sconti, fatto attraverso la testimonianza dello stesso Balotelli e i racconti di chi gli sta piu' vicino. Come il suo procuratore Mino Raiola che lo descrive ''un po' bambino, ma anche adulto'', o come la sorella che rivela come ''ogni appuntamento con Mario venga rivisto almeno due volte''. 
 Perche' SuperMario e' cosi', eccentrico e stravagante, ''un vero fenomeno'', nel bene e nel male. Capace di fare la differenza per la sua squadra ma anche di esasperare il suo allenatore.        ''Mario ha esordito con me in prima squadra con la maglia dell'Inter, lo conosco da sette anni. E ogni giorno giorno gli dico che con me ha chiuso'', ammette bonariamente Mancini. Ma al di la' degli aneddoti calcistici su come calcia i rigori (''e' un gioco psicologico e io so come controllare il mio cervello, quando il portiere si muove significa che ha perso'') o delle rivelazioni arcinote sulle balotellate, ben documentate dai tabloid britannici, sono gli aspetti piu' intimi e personali ad affascinare nell'articolo del Time. 
 Quelli che descrivono Mario come un ragazzo complesso, ma anche capace di slanci d'umanita', come quando regalo' ad un senzatetto un migliaio di sterline. O come quando accompagno' a scuola un ragazzino perseguitato dai bulli. A breve diventera' padre, ma tocchera' alla neo-mamma Raffaella Fico il ruolo di genitore severo perche' Mario non sembra proprio esserne capace. ''Mio figlio avra' bisogno di una mamma capace di dire di no, perche' io lo amero' cosi' tanto che forse non saro' in grado di dirglielo'', ammette Balotelli spiegando anche il perche': ''Un bambino abbandonato non dimentica''. Come non dimentica che tra poco si vota negli Stati Uniti, e Balotelli non pare avere dubbi: ''E' stato bello bello veder un uomo di colore diventare il capo del primo Paese del mondo. Spero di poter aiutare l'Italia ad essere un paese moderno, come l'Inghilterra o gli Stati Uniti''.Â   
