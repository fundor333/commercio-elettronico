#titolo Berlusconi chiede faccia a faccia in tv. Monti? 'Sarebbe piccolo protagonista' - Politica
ROMA - Il 'faccia a faccia' in tv ''con Bersani o con Monti sono il primo a chiederlo. Se fatto con le regole giuste, credo sia una cosa molto positiva per far capire cosa vuole ciascuno di questi contendenti. Spero di poterne fare piu' di uno. Non ho nessuna difficolta'. Sono assolutamente a disposizione''. Lo afferma Silvio Berlusconi a 'Radio' anch'io'.  
 "Rimarrei sorpreso se ci fosse una partecipazione diretta di Monti alla campagna elettorale. Sono d'accordo con quanto detto da D'Alema, e forse è l'unica volta", afferma Berlusconi. "Credo non sia nell'interesse di Monti diventare da 'deus ex machina' un  piccolo protagonista della politica , insieme ad altri piccoli protagonisti". 
 "Abbiamo ritenuto forse sbagliando, che per la situazione dell'Italia era troppo grave provocare una caduta del governo dei tecnici. Forse abbiamo sbagliato". 
 "Non mi pare uno spostamento che possa essere considerato qualcosa di notevole. Va nella direzione di una migliore organizzazione delle elezioni. Inutile discutere perché è il capo dello Stato che deve decidere", afferma Silvio Berlusconi sull'ipotesi di spostamento della  data del voto  al 24 febbraio. 
 "Mi sembra" che non sia nulla di grave "ma, se l'avessi fatto io, si sarebbe aperto il cielo, ne avrebbero scritto di tutti i colori. Ma non credo che sia una cosa importante", dice l'ex premier sul rinvio della conferenza stampa di fine anno da parte del premier. 
 "Le uscite di Bersani dimostrano che é un disco rotto, perché sono 20 anni che parlano di  conflitti di interessi . Ho ricordato che non c'é una sola trasmissione delle mie reti in 25 anni che sia andata contro la sinistra mentre nella tv pubblica" è il contrario, afferma Berlusconi. 
 "Sono stato a lungo assente dalla comunicazione e questo purtroppo ha causato la nostra discesa nei sondaggi. Ne ha approfittato la sinistra che con la scusa delle primarie ha occupato tutte le reti televisive, una vera e propria alluvione di tre ore al giorno", afferma Berlusconi. "Una serie di trasmissioni con 5 candidati che spuntavano dappertutto - aggiunge - Dopo questa scorpacciata tutti gli uomini della sinistra hanno strepitato perché anche io apparivo in tv". 
 L'annuncio di scendere in campo da parte del pm Antonio Ingroia "é del tutto ininfluente" perché "fa politica da molto tempo come magistrato ed ora farà politica da politico. Forse è un chiarimento". "Lascerà tutti i suoi colleghi a Palermo - aggiunge - che utilizzeranno la giustizia come arma politica". 
 Poi attacca La7: "C'é una rete, La7, che dalla mattina presto alla notte tardi fa trasmissioni di approfondimento politico contro di noi". 
 "Hanno deciso di presentare la candidatura di Maroni in Lombardia: è chiaro che questa candidatura per avere successo ha bisogno" dell'appoggio del Pdl ma "é chiaro che non potrà esserci una alleanza in Lombardia senza un alleanza nazionale". Lo afferma Silvio Berlusconi a 'Radio' anch'iò. "Ho rapporti personali con i vertici della Lega, con Maroni e Bossi che lucidissimo ieri mi ha telefonato - aggiunge - C'é stima e amicizia dopo 10 anni di collaborazione al governo". 
 BERSANI, CAV.? NON BASTA TV PERCHE' ITALIA DIMENTICHI -  "Dire che è una presenza un po' insistente è un buon eufemismo...Credo che ci voglia ben altro perché gli italiani dimentichino dove ci ha portato". Così Pier Luigi Bersani risponde ai giornalisti che gli chiedono se la presenza di Silvio Berlusconi in tv è eccessiva. 
 BERLUSCONI: MENTANA, CONTROLLASSI 6 RETI NON ATTACCHEREI 7/A  - "Se possedessi 3 reti e fossi socio di altre tre, non me la prenderei con la settima". Così il direttore del TgLa7, Enrico Mentana, replica su Twitter alle accuse di Silvio Berlusconi alla rete di Telecom Italia. "C'é una rete, La7 - ha detto l'ex premier a Radio Anch'io, che dalla mattina presto alla notte tardi fa trasmissioni di approfondimento politico contro di noi".  
