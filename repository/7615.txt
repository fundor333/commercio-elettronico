#titolo FERROVIE: NUOVA STAZIONE CASANOVA, MENO CODE A PONTE ADIGE - Qualit√° Alto Adige
 
     (ANSA) - BOLZANO, 18 FEB - Bolzano-Casanova, Brunico Nord,
Versciaco. Saranno questi i nomi delle tre nuove stazioni
ferroviarie oggetto di un accordo sottoscritto tra Provincia di
Bolzano e Rfi che oggi ha ricevuto il via libera da parte della
giunta provinciale. L'intesa prevede anche interventi per il
miglioramento dell'attraversamento dei binari a Ponte Adige.
   ''L'accordo - ha spiegato il presidente Luis Durnwalder -
prevede che Provincia di Bolzano e Rfi, con il sostegno
dell'Unione Europea, realizzino tre nuove stazioni ferroviarie:
la prima, lungo la linea Merano-Bolzano, servira' il quartiere
bolzanino di Casanova, la seconda sorgera' nei pressi
dell'Ospedale di Brunico nella parte nord della citta', mentre
la terza verra' realizzata a Versciaco e fungera' da
collegamento diretto con le piste da sci di Monte Elmo''.
   Per quanto riguarda Casanova, il progetto consiste di una
fermata con marciapiede ''alto'', di una pensilina coperta e di
un ponte lungo circa 150 metri per un investimento di 2,08
milioni di euro. Progetto simile anche per la stazione Brunico
Nord, nei pressi dell'ospedale: costo previsto 1,7 milioni.
Serviranno 2,7 milioni di euro, invece, per realizzare la nuova
stazione di Versciaco, che ricalchera' il modello gia' esistente
a Perca per il collegamento treno-piste da sci.
   L'intesa Provincia-Rfi, inoltre, prevede la messa a
disposizione di altri 900mila euro per il miglioramento
dell'attraversamento dei binari all'altezza della stazione di
Ponte Adige, alla periferia di Bolzano. ''Si tratta di un
intervento tecnico - ha spiegato Durnwalder - per ridurre i
tempi di attesa di chi transita lungo quel tratto di strada e
trova il semaforo rosso''. In totale, il piano oggetto
dell'accordo prevede lavori per una cifra di poco inferiore agli
8 milioni di euro. (ANSA).
           

 
