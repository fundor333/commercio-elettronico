#titolo Nuova era Obama 'Viaggio continua' - Speciali
di Ugo Caltagirone 
 "Ora come non mai dobbiamo agire tutti insieme, coma una sola nazione, come un solo popolo": Barack Obama - messe alle spalle due guerre e una crisi economica profonda - apre il suo secondo mandato lanciando a tutti gli americani un forte appello all'unità. Quell'unità necessaria a ricostruire il Paese, a portarlo avanti, ad affrontare le sfide poste dalla modernità e dalle diversità. Sfide che obbligano anche a un cambio di mentalità su tante questioni: da quella dei diritti dei "fratelli e sorelle gay" - come si è espresso - a quella degli immigrati che ancora vedono nell'America una 'terra promessa'. Davanti a una folla di almeno 800.000 persone che hanno invaso il National Mall di Washington, il primo presidente afroamericano della storia americana giura per la seconda volta e fa capire che stavolta molte promesse possono davvero essere portate a termine.  
E' come se l'era Obama partisse davvero oggi. Per la seconda volta, come nel 2009, l'emozione sembra tradirlo: ma si tratta solo una lieve esitazione al momento di recitare la formula del giuramento, sotto gli sguardi benevoli della moglie Michelle e delle figlie Sasha e Malia. Per il resto Obama - acclamato come non mai dalla folla e applaudito da tutte le persone a lui più care - appare sicuro di sé. Ed emerge subito l'impostazione più aggressiva che intende dare al suo secondo mandato, mettendo tutto il peso del suo ruolo su temi su cui nei primi quattro anni non è riuscito ad imprimere una vera svolta. Ma ora che non deve più essere rieletto, il presidente sembra davvero in grado di poter dare il massimo. "Quando i tempi cambiano, anche noi dobbiamo cambiare", afferma, pensando alle tante battaglie che lo attendono, ma confortato anche da un'opinione pubblica che si sta evolvendo su diversi fronti.  
Il presidente spiega che "essere fedeli ai principi su cui si fonda la propria nazione non vuol dire non dare risposte alle nuove sfide". Che si tratti del riconoscimento dei diritti dei gay - per la prima volta citati da un presidente americano in un discorso inaugurale - o della necessità di rendere la società e soprattutto i bambini più sicuri attraverso un maggior controllo sulle armi da fuoco. Passando per la necessità di varare finalmente una riforma dell'immigrazione che sia la più equa possibile. Non scende nei dettagli Obama, ma nel discorso c'é tutta la sua piattaforma, ci sono le sue priorità per continuare "il viaggio senza fine" avviato dai padri della Patria. Un viaggio a cui Obama guarda con ottimismo: "Un decennio di guerre è finito e la ripresa economica è ripartita. E le possibilità dell'America - afferma - sono illimitate". E il futuro, la propserità economica devono poggiare "sulle spalle di una classe media forte", ripete come in questi ultimi mesi ha sempre sostenuto in campagna elettorale. Ma il presidente americano non poteva non rivolgersi al resto del mondo, verso cui la superpotenza statunitense ha degli obblighi ben precisi. E lo fa ribadendo come l'America continuerà a "sostenere la democrazia ovunque", dall'Asia all'Africa, dalle Americhe al Medio Oriente. Da domani si comincia davvero. E, smaltita l'allegria del gran ballo che conclude la lunga e storica giornata, Obama dovrà mettersi immediatamente al lavoro. Innanzitutto al tavolo dei tagli alla spesa da cui dipende il futuro dell'economia Usa. Ma anche per svolte che potrebbero davvero essere storiche, come quella sulla legalizzazione delle nozze gay o dell'annunciata stretta sulle armi da fuoco.  
