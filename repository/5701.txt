#titolo Neuroscienziato, piacere bussola della vita e sopravvivenza - Stili di vita - Salute e Benessere
     (ANSA) - ROMA, 19 GEN - Cibo, sesso, droghe, buone azioni,
esercizio fisico: il piacere puo' avere molte forme e
rappresenta sempre la 'bussola' della vita. Dal piacere provato
da un verme a quello di assistere a una gara di curling, secondo
il neuroscienziato David Linden, ospite al Festival delle
Scienze di Roma, i meccanismi biologici che lo governano hanno
avuto un ruolo fondamentale nell'evoluzione degli esseri
viventi. "Persino i vermi - ha spiegato Il ricercatore dell'Universita'
John Hopkins - provano piacere quando si nutrono dei loro
batteri preferiti. Praticamente tutti gli animali, anche uccelli
e rettili, hanno dei meccanismi neurali che con il rilascio di
dopamina producono piacere. Si tratta quindi di un meccanismo
evolutivo molto antico". A livello celebrale, il piacere si
nasconde in una specifica regione detta corteccia mediale
prefrontale e quando si vivono esperienze gratificanti si
assiste al rilascio di una particolare molecola, la dopamina. Attivita' strettamente legate alla 'sopravvivenza'
dell'individuo, come il mangiare e la riproduzione, attivano
proprio questi circuiti, offrendo quindi una sorta di ricompensa
che stimolano il soggetto a perpetuare l'esistenza e assicurare
un futuro al proprio patrimonio genetico. "Persone con danni o
disfunzioni ai 'circuiti' della dopamina - ha spiegato Linden -
come avviene ad esempio ai soggetti affetti dal Parkinson,
perdono interesse al piacere, perdono cosi' le motivazioni per
vivere e si assiste a veri e propri cambi della personalita'". Se quindi il piacere sembra essere un 'motore' per la
sopravvivenza, nell'uomo pero' si arricchisce anche di valenze
diverse: "si puo' provare piacere, e rilascio di dopamina, anche
nel vedere l'arte contemporanea oppure una gara di curling. Piaceri apparentemente inutili, non legati alla necessita', ma
motori dell'evoluzione della cultura".
