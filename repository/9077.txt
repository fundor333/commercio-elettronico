#titolo Renault Clio Sporter, la wagon 'connessa' e tecnologica - Prove  e Novità - Motori
  (di Valerio Monaco) 
 GRANADA - Prima prova sulle strade dell'andalusa Granada per la wagon Renault Clio Sporter. Costruita nello stabilimento di Bursa in Turchia, Clio Sporter va in vendita in Italia dal 23 marzo negli allestimenti Wave, Live ed Energy con un listino che parte da 14.350 euro. Clio Sporter è pensata per esibire linea coupe', maneggevolezza da berlina compatta e volumi da wagon. Le luci diurne a LED contribuiscono a rafforzare il carattere della nuova wagon che può essere personalizzata con numerose scelte cromatiche esterne e degli arredi. Strumenti, plancia e consolle si notano subito per l'originalità di forme e colori. Un nuovo tablet elettronico, abbinato al display touchscreen centrale da 7 pollici fa di Clio Sporter un'auto ''connessa''. 
Il sistema R-Link che opera sul tablet, costa 590 euro e permette di gestire riconoscimento vocale, radio, navigazione TomTom, musica, telefono, connessioni e-mail automatiche con sms, twitter, meteo, Renault Assistance, prezzi dei carburanti, oroscopo, Sudoku, giochi da viaggio e un ricco catalogo R-LINK Store di App, di cui molte fornite gratuitamente per il primo anno. Nei 4,26 metri della Clio Sporter, si nasconde un abitacolo spazioso e confortevole, con 685 mm di altezza, 133 mm più della berlina, 994 mm di larghezza, 89 mm in più, e tanti vani portaoggetti sparsi ovunque. L'ampio bagagliaio modulare, da 443 a 1380 litri di volume, vanta lo schienale del passeggero anteriore ribaltabile così da ottenere un piano di carico fino a 2,48 metri. Agli spazi generosi Clio Sporter aggiunge una ricca lista di dotazioni alto di gamma, come assistenza alle partenze in salita su quasi tutte le motorizzazioni, cruise control, gruppo dei sistemi ESP, ASR, ABS e AFE, card elettronica di accesso avviamento senza chiave e Driving eco2, sistema che valuta il comportamento del conducente per ridurre i consumi. La gamma dei motori comprende l'1,2 litri 16V benzina da 75 Cv con 127 g/km di emissioni, il 0,9 litri a benzina Energy TCe con 3 cilindri 12V 90 Cv e 105 g/km, un 1,5 litri dCi 75 Cv con 95 g/km e un 1,5 litri Energy dCi 90 con 93 g/km, tutti euro 5. Per il mercato Italia, dominato dal diesel, il motore ideale sarà l'Energy dCi 90 con Stop&Start che consuma solo 3,2 litri/100km ed emette solo 83 g/km di CO2.  
 Fedele alla tradizione sportiva, Renault porta a Granada la nuova Clio RS 200 EDC con motore a benzina 1,6 litri Turbo da 200 Cv che vanta consumi contenuti in 6,3 litri/100 km e 144 g/km di emissioni. Clio RS si evolve e propone, accanto a prestazioni sorprendenti, il comfort e la versatilità d'uso della carrozzeria a 5 porte. Il cambio è sequenziale a doppia frizione e con il tasto R.S. si possono selezionare le modalità di guida Normal, Sport e Race, per ottenere prestazioni ottimali in pista, su strada e con la famiglia a bordo. Auto grintosa, stabile e ben frenata la Clio RS 200 EDC è la proposta Renault per chi ama la guida sportiva in piena sicurezza. In vendita in Italia dal 20 aprile, in unico allestimento al prezzo di 23.500 euro.  
