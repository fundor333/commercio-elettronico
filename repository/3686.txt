#titolo Capodanno: l'Italia in piazza per aspettare il 2013 - Cronaca
Capodanno nelle piazze d'Italia: ecco i principali appuntamenti. 
 ROMA  - L'evento clou, come ormai tradizione, sara' il concertone a ingresso gratuito su via dei Fori Imperiali. Per accogliere il 2013 il Campidoglio ha scelto un poker di artisti in grado di appagare i gusti musicali piu' variegati. A partire dalle 22 si alterneranno sul palco la vincitrice di X Factor Chiara, Pino Daniele, Mario Biondi e J-Ax. Pochi minuti prima di mezzanotte il concerto all'ombra del Colosseo sara' interrotto per il countdown e per assistere ai fuochi d'artificio. 
 MILANO  - Notte di spettacolo in tre diversi luoghi della citta'. La Fabbrica del Vapore ospitera', dalle 22, musica live con Daniele Silvestri, Dente, Brunori Sas, Tre Allegri Ragazzi Morti. Negli spazi delle Officine Creative Ansaldo O.C.A, musica dance con 'Milano Eurodance 2013' con i Taste Kollektive DJS, dj Molella e vari performer milanesi. In piazza Affari giochi di luce proiettati sulgli edifici, a chi seguira' 'La notte degli elementi', spettacolo di teatro-circo acrobatico-figurativo. 
 TORINO  - La maratona di San Silvestro in piazza San Carlo a avra' come protagonista la Francia. Iniziera' alle 22,30 con una parata della Bagad d'Ergue' Armel, la fanfara bretone. Seguira' ''Un mondo di emozioni: la storia di Torino'' dagli anni '40 a oggi. Personaggi e scene della vita cittadina si animeranno sulle facciate della piazza con immagini in 3D. Dopo il brindisi di mezzanotte tutta la piazza sara' colorata con le bandiere francesi. Protagonista del concerto il fisarmonicista jazz Richard Galliano. Sul palco anche i Lou Dalfin,Stefane & Iza Mellino, della storica formazione de Les Ne'gresses Vertes 
 VENEZIA  - Capodanno 'total white' in Piazza San Marco. Al centro della scena una grande maschera bianca, come scolpita nella neve. Dalla testa della maschera uscira' la chioma di un albero, anch'esso ghiacciato, ma tutto ricoperto di luci, brillanti riflessi e bagliori. La prima parte della serata e' dedicata alla musica live, con la Venice White Band, supportata dalla cantante Chiara Luppi e da una coppia di ballerini e performer rigorosamente truccati e vestiti di bianco. 
 BOLOGNA  - Consueta festa in piazza Maggiore, dove si festeggera' con il rogo del 'Vecchione' a mezzanotte e poi con la musica di Serge Pizzorno, chitarrista della band inglese Kasabian. A bruciare, per salutare il 2013, come da tradizione bolognese, sara' quest'anno una scimmia meccanica progettata da Luciano Paselli e Matteo Tommaso Petri. Pizzorno salira' in consolle dopo mezzanotte, 'dominando' la piazza dal balcone di palazzo Re Enzo. 
 FIRENZE  - Cinque concerti di cinque diversi generi per cinque piazze: l'evento principale in piazza della Stazione, con i Subsonica e, ad aprire, il funk dei Passogigante e il rock dei Blue Popsicle. In piazza Santissima Annunziata ci sara' invece lo spettacolo dei New York Gospel Spirit; in Piazza della Repubblica lo swing del Nick the Nightfly Quintet; in Largo Annigoni una 'maratona' musicale non stop in omaggio ai festival di Woodstock; in piazza della Signoria il tradizionale concerto di musica classica, dove il maestro Giuseppe Lanzetta dirigera' l'Orchestra sinfonica ucraina di Lugansk. In occasione della festa, il centro cittadino sara' off limits per le auto ma la tramvia funzionera' tutta la notte (con capolinea alla stazione Leopolda), e ci saranno navette bus per il centro, gratuite. 
 NAPOLI  - Cambio di location per il Capodanno. Alle spalle l'era bassoliniana, non sara' piu' piazza del Plebiscito il luogo di ritrovo ma il lungomare pedonalizzato su cui l'amministrazione De Magistris ha deciso di puntare. La maxi isola pedonale si trasformera' in una grande discoteca gratuita a cielo aperto. ''Sara' - ha detto de Magistris - la discoteca piu' grande d'Europa''. Appuntamento alle 22.30. Il palco sara' allestito all'incrocio tra viale Dohrn e via Caracciolo. Non mancheranno i tradizionali fuochi d'artificio che attorno all'una partiranno da Castel dell'Ovo. Tutta la notte, inoltre, sara' aperto al pubblico l'Ice Park in viale Dohrn. 
 BARI  - Piazza della Liberta' sara' al buio per permettere le proiezioni sul palazzo del Comune che, quindi, diventera' il palco della manifestazione. Gli artisti, tutti pugliesi, si esibiranno sul balcone centrale del palazzo del Municipio. Il primo ad inaugurare la serata di fine anno sara' Carlo Chicco. Alle 23 si esibira' il gruppo 'La fame di Camilla'. Alle 23.20 saliranno sul 'palco' i pugliesi Radicanto con Raiz, voce storica degli Almamegretta. Il 2013 iniziera' con le note swing dei Rekkiabily. Seguiranno due dj set d'eccezione: Mama Marjas con don Ciccio e Miss Mykela e Nicola Conte. 
 CAGLIARI  - Capodanno senza big musicali a Cagliari dove saranno allestiti sei palchi nelle vie del centro storico. Gli spettacoli saranno all'insegna degli anni Quaranta in piazza Carlo Alberto e piazza Savoia, anni Cinquanta al Bastione Santa Croce, anni Sessanta e Settanta al Bastione St. Remy e a Pirri, dagli anni Ottanta in su in piazza Yenne.    A Sassari capodanno in piazza con la Bandabardo'. A Castelsardo, saltati i Litfiba per l'indisponibilta' di Piero Pelu', si esibira' Alessandra Amoroso. 
 PALERMO  - Musica dance, anni '50 e contemporanea e fiumi di champagne. Palermo festeggera' con un concerto in piazza Castelnuovo. Dalle 22.30 sul palco il gruppo 'Big rock band made in Palermo': 12 strumentisti e 11 voci. A condurre lo show il dj Mario Caminita, l' ex Iena e volto della trasmissione Mtv ''Il testimone''  Pif, e l'attrice comica Teresa Mannino. I tre artisti saranno ''disturbati'' dalle incursioni delle Malerbe. Dopo la mezzanotte la musica del dj producer Roberto Masi. All'alba nella spiaggia di Mondello, l'esibizione dei percussionisti del conservatorio Bellini di Palermo.  
