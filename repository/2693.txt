#titolo Uggias (IdV): "La coesione Ue per l’integrazione sociale nelle città"   - La voce degli Eurodeputati - ANSA Europa
  BRUXELLES - "Il riassetto urbano del territorio costituisce uno strumento irrinunciabile di crescita economica e sociale a livello locale. A tal proposito, la nuova politica di coesione dell’UE dovrà garantire la sostenibilità sociale della trasformazione urbana al fine di contenere il rischio di espulsione delle fasce di popolazione più deboli dalle aree interessate dai processi di riqualificazione”. È questa la dichiarazione dell’Eurodeputato dell'Italia dei Valori Giommaria Uggias a seguito dell'approvazione odierna della Risoluzione del Parlamento europeo sul contributo del riassetto urbano alla crescita economica nella politica di coesione dell'UE. 
   
 “Le politiche di coesione sono uno strumento che mira ad eliminare gli squilibri sociali tra i cittadini ed i territori dell’Unione. In tale contesto – spiega Uggias –  la riqualificazione urbana può costituire uno strumento per il miglioramento della qualità della vita a patto che vengano valorizzate le identità, la memoria e la storia dei territori”. 
   
 “Dobbiamo avere inoltre particolare attenzione per gli ultimi e per le periferie, che devono essere integrati nel tessuto sociale ed economico non solo delle città in senso stretto ma anche delle aree urbane in generale. Solo se saremo in grado - conclude l'esponente IdV - di costruire città vivibili ed economie locali sostenibili, radicando nel tessuto economico locale competenze fondamentali e risorse, nonché incentivando la partecipazione sociale e l'innovazione, potremo affrontare con maggiore fiducia le sfide che attendono le prossime generazioni e contrastare le tendenze disgregatrici che la crisi economica ha accentuato”. 
   
    
