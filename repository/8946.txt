#titolo REPORTAGE: E ora il ritorno a normalita'  - Associate
dell'inviato Marco Galdi 
 OSLO - Sono centinaia le finestre e le vetrine chiuse da tavole di legno. Ma i negozi hanno riaperto e mentre i fiorai fanno tristi affari d'oro vendendo le centinaia di migliaia di rose, vendute a 5 euro l'una, che continuano ad accatastarsi attorno al Duomo di Oslo, a quattro giorni dalle stragi di Anders Behring Breivik la Norvegia cerca di tornare alla normalità. Il premier Jens Stoltenberg ha già detto ieri che "ci sarà una Norvegia del prima ed una del dopo", ma è palpabile nel paese la voglia di non perdere l'identità.  
 Lo dimostra anche la scelta della moschea di Oslo, che oggi pomeriggio ha commemorato le 76 vittime con una cerimonia durante la quale hanno preso la parola il leader del consiglio mondiale islamico Jehangir Bahadur, l'imam della moschea, Najeeb Naz, ma anche il vescovo luterano di Oslo Ole Christian Kvarme ed il ministro degli Esteri Jonas Gahr Store, con la presenza del principe ereditario Hakon. I funerali delle vittime sono ancora lontani. Ci sono 40 medici legali al lavoro per le autopsie e le identificazioni ufficiali. La polizia si aspetta che concludano il loro compito entro giovedì.  
 Prima di allora, impensabile pensare alle esequie, anche perché in Norvegia tradizionalmente non si fanno prima di una o due settimane. Diversa la situazione per le vittime di fede musulmana. Secondo alcune fonti è comunque possibile che una cerimonia funebre possa essere organizzata per venerdì 5 agosto. Nel dolore, i norvegesi cercano di ritrovare loro stessi. A cominciare dal partito laburista. Che oggi, con una conferenza stampa tenuta allàaperto in Piazza dei Giovani (Youngstorvet), dove ha sede il partito, ha annunciato il piano per la rinascita di Utoya. L'isola venne donata al partito nel 1950.  
 Per 61 anni il campus estivo ha forgiato generazioni intere di politici, compresa Gro Harlem Brundlandt, la premier di tre mandati tra il 1981 e il 1996 e vero obiettivo di Breivik, e lo stesso Jens Stoltenberg, il cui ufficio è stato devastato dalla bomba di venerdì scorso. Il piano di rinascita è stato lanciato con una raccolta pubblica di fondi. I primi 5 milioni di corone li ha offerti un tycoon dell'induistria alberghiera ed edilizia, il 49/enne miliardario (anche in euro) Petter Stordalen. "La nuova Utoya sarà di tutti" ha detto Eskil Pedersen, capo de quel movimento giovanile del partito laburista (Auf) che Breivik ha cercato di soffocare nel sangue. "Quelli che hanno perso la vita devono vedere che lottiamo per il futuro della democrazia norvegese", ha aggiunto Stordalen, sottolineando che "nella mia scelta non c'entra la politica, lo avrei fatto per qualsiasi partito". Anche in questo un modo per tornare alla normalità norvegese.  
