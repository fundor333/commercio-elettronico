#titolo Ministero, da Ilva non ci sono inadempienze su Aia - Istituzioni e UE - Ambiente&Energia
  ROMA - "Al momento non risultano inadempienze" da parte dell'Ilva nella attuazione delle prescrizioni stabilite dall'Autorizzazione integrata ambientale (Aia). Lo afferma il ministero dell'Ambiente, che "ha preso atto del rapporto trimestrale predisposto da Ispra (Istituto Superiore per la Protezione e la Ricerca Ambientale)" sull'attuazione dell'Aia ed è "finalizzato ad assicurare che l'impresa realizzi nei tempi prestabiliti gli interventi prescritti". 
In una nota, il ministero spiega che "nel merito del rispetto della tempistica, si ricorda che la normativa in materia di Autorizzazione Integrata Ambientale, richiamata dalla legge 231 del 2012 'Salva Taranto', prevede che l'impresa possa richiedere modifiche 'non sostanziali' alla tempistica degli interventi prescritti sulla base di motivazioni tecniche ed economiche. Ilva ha presentato al Ministero dell'Ambiente il 17 febbraio scorso una richiesta di variazione della tempistica della copertura dei nastri, chiarendo le motivazioni tecniche ed economiche anche in relazione alle circostanze che si sono determinate dopo il rilascio dell'AIA il 26 ottobre 2012". 
Nel merito, prosegue la nota, "va rilevato che la lunghezza dei nastri (circa 90 km per limitarci ai principali) richiede tempo per completare la copertura, che peraltro è iniziata ed in linea con la tempistica prevista per il primo trimestre. La richiesta di Ilva non modifica i tempi per la conclusione degli interventi (36 mesi) ma ne prevede la rimodulazione. Pertanto sulla base di quanto previsto dall'Autorizzazione Integrata Ambientale rilasciata il 26 ottobre 2012 e delle successive integrazioni in applicazione delle norme in vigore, non risultano inadempienze da parte dell'azienda".  
