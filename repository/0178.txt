#titolo Luigi De Magistris - Protagonisti
ROMA - Luigi De Magistris a Napoli, Flavio Tosi a Verona e Piero Fassino a Torino sono i tre sindaci più apprezzati d'Italia secondo lo studio Monitorcittà, relativo al secondo semestre 2011, realizzato da Datamonitor, istituto di ricerca del gruppo Bse. 
 Emiliano a Bari e Zedda a Cagliari sono entrambi in crescita mentre Bolzano, Trento e Reggio Emilia sono sul podio per la qualità dei servizi. Una curiosità: nessuna donna sindaco è ai primi posti di questa classifica. 
 Luigi De Magistris, sindaco di Napoli, dell'IDV, con il 69, 8% e un +4,8% di gradimento, balza al primo posto. Mantiene la seconda posizione Flavio Tosi (Lega Nord), primo cittadino di Verona, con 66,1%, in calo dello 1,5%. Completa il podio Piero Fassino (Torino, PD) con il 64,8% di gradimento (-3,7%). In crescita, +3,6%, Massimo Zedda (Cagliari, SEL) con il 63,9% si piazza al quarto posto. 
 Supera Vincenzo De Luca (Salerno, PD) che scende al quinto posto con 63,5% (in calo del 2%). Monitorcittà è il sondaggio semestrale che enumera i sindaci dei capoluoghi di Provincia al di sopra del 55% di gradimento sull'operato, calcolato sulla base di un giudizio espresso dai cittadini. Sui 110 comuni capoluogo monitorati, sono 47 i sindaci che entrano nella "top 55%" (erano 48 nella precedente edizione). Nessuna donna sindaco ha superato la soglia del 55%. I primi dieci sindaci nella "top 55%" sono del centrosinistra, a parte Flavio Tosi (Verona, LN, secondo in classifica). 
 Nel complesso, dei 47 sindaci presenti in classifica, 31 sono di centrosinistra e 16 di centrodestra. La "top 55%" è composta da 22 sindaci del nord (erano 19 nell'ultimo rilevamento), 11 del centro (in calo di uno), e 14 del sud (erano 17). Luigi De Magistris è quello che ha fatto registrare la crescita di consensi più cospicua, + 4,8%, della sedicesima edizione di Monitorcittà. Michele Emiliano (Bari), Massimo Zedda (Cagliari), Federico Berruti (Savona) hanno incrementi di consenso importanti oltre il 3%.  
