#titolo Riapre Venaria, un viaggio in Italia tutto in una Reggia - In Viaggio
  TORINO - Un viaggio in Italia tutto in una Reggia. Visitare lo storico edificio di Venaria, Patrimonio dell'Unesco con i suoi giardini, nel 2013 sara' un po' come fare un percorso storico, artistico e gastronomico tra le diverse regioni del Bel Paese. Un'annata all'insegna di sconti, mostre, nuovi servizi, attivita' didattiche e made in Italy, che si apre venerdi' primo marzo dopo la pausa invernale, durante la quale il Consorzio che gestisce la Reggia di Venaria, alle porte di Torino, ha allestito tutte le iniziative per permetterle di conservare l'appeal nazionale e internazionale che ne hanno fatto uno dei siti culturali piu' visitati del nostro Paese. 
   Si tratta di una sfida importante che il presidente Fabrizio Del Noce, il direttore Alberto Vanelli e l'assessore regionale alla Cultura Michele Coppola contano di vincere sia pure in un periodo di riduzione delle risorse disponibili. 
   Tra le principali novita' ci sono quelle sui prezzi praticati al pubblico. La Reggia lancia il biglietto 'tutto compreso' a 20 euro per ogni visitatore, che ingloba il percorso di visita appena rinnovato, tutte le mostre e gli eventi espositivi in corso, i giardini e le attrazioni connesse come il Teatro d'Acqua della Fontana del Cervo. C'e' poi il biglietto per le famiglie a 39 euro per due adulti e tre minori di 18 anni. Con queste due offerte si ha diritto anche al 10% di sconto ai punti ristoro, bottega e bookshop e all'ingresso per il servizio di audiopen nella Reggia, il trenino, carrozza e gondole nei giardini. Altra importante novita': per le scolaresche fino al 30 giugno l'ingresso alla Reggia e ai giardini sara' gratuito. 
   Il filo conduttore delle mostre sara' il viaggio attraverso i secoli e le regioni italiane: dal pittore rinascimentale Lorenzo Lotto per le Marche (9 marzo-7 luglio) allo stilista romano Roberto Capucci (23 marzo-8 settembre), dal pittore calabrese Mattia Preti (16 maggio-15 settembre) ai veneti attivi alla corte sabauda Paolo Veronese e i Bassano (28 settembre-12 gennaio 2014). A queste si aggiungono le cene regali a corte (1 aprile-13 ottobre), il Gran Gala di carrozze e portantine delle corti reali italiane (28 giugno-12 gennaio 2014), l'Anniversario a corte con la seconda edizione della manifestazione podistica 'Una corsa da Re' (13 ottobre) e l'ormai tradizionale Gran ballo che chiude la stagione mondana (16 novembre). Da menzionare anche la spettacolare esposizione permanente su 'La Barca Sublime', che espone il Bucintoro dei re di Sardegna, l'unica imbarcazione veneziana originale settecentesca esistente al mondo. 
   Per quanto riguarda i nuovi servizi, spicca la formazione di 30 assistenti per il pubblico durante la visita. Il coordinamento delle caffetterie e dei servizi di ristorazione (con l'esclusione del ristorante 'Dolce Stil Novo') sara' affidato a uno chef stellato. Per i piu' piccoli, c'e' la 'penna magica', una guida interattiva che permettera' di scoprire la Reggia tramite giochi e indovinelli. Ci sono poi i servizi aggiuntivi ormai consolidati: i giri in carrozza nei giardini o in trenino nel parco basso e la navigazione in gondola nella Peschiera. Gli amanti della natura potranno poi ampliare il proprio orizzonte con un giro nel vicino Parco della Mandria, dove potranno godere della vista di animali selvatici e splendide vedute, ma anche del Castello, della Villa dei Laghi, della Bizzarria, delle cascine d'epoca e dei resti del ricetto medievale. 
   Infine c'e' il lato didattico, con gli incontri con gli esperti organizzati ogni giovedi' a partire dal 14 marzo e riservati ai ragazzi delle scuole, che potranno confrontarsi con storici dell'arte, storici, architetti, agronomi e altri professionisti in percorsi suddivisi a seconda della categoria di istituto frequentato.  
