#titolo Delfino trovato morto in Calabria, il settimo da inizio anno - Natura - Ambiente&Energia
  - VIBO VALENTIAÂ  - Un delfino e' stato trovato morto sul litorale di Trainiti a Vibo Valentia. L'animale, di circa un metro e mezzo di lunghezza, si e' arenato sulla spiaggia antistante un camping ed e' stato trovato da alcuni giovani che hanno informato la Capitaneria di porto e il Wwf. L'esemplare presentava la coda avvolta in un groviglio di corda. Con il ritrovamento salgono a 7, fa sapere il Wwf, i piccoli cetacei deceduti per cause sconosciute da inizio anno sul litorale calabrese. 
 Al momento non ci sono elementi per poter correlare questo caso con la morte di altri 45 delfini dall'inizio dell'anno nel mar Tirreno, un numero elevato rispetto a una media di quattro casi l'anno. 
Su questa ''strage di delfini'', sono in corso indagini da parte del ministero dell'Ambiente secondo cui le prime indicazioni fanno pensare che gli animali siano vittime di infezioni batteriche, ma solamente analisi accurate potranno stabilirne con certezza il motivo. La causa piu' probabile, secondo il ministero, potrebbe essere di natura infettiva (in numerose carcasse e' stata rinvenuta traccia di un batterio, photobacterium damselae, che puo' portare a sindrome emolitica e lesioni ulcerative). Per questo motivo nelle prossime settimane i ricercatori approfondiranno l'eventuale presenza di virus e l'eventuale fioritura di alghe anomale.  
