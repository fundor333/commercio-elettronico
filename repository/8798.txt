#titolo Monito Van Rompuy a Parlamento,attenti a 'no' su bilancio Ue - Altre news - ANSA Europa
     (ANSA) - BRUXELLES, 18 FEB - ''Pensateci prima due volte, o
anche di piu'''. Perche' - e' l'avvertimento politico lanciato
senza mezzi termini dal presidente del Consiglio europeo Herman
Van Rompuy all'Europarlamento - uomo avvisato mezzo bilancio
europeo salvato. Il timore reale e' che l'Aula di Strasburgo
mandi davvero all'aria il difficile accordo sul bilancio Ue
2014-2020 faticosamente trovato tra i 27 all'ultimo vertice Ue,
e lo faccia slittare a dopo le elezioni europee del 2014. Ma a
pagare le spese di un rifiuto da parte dell'Aula di Strasburgo
del difficile accordo faticosamente trovato dai 27 all'ultimo
vertice Ue, ha paventato Van Rompuy, sarebbero paradossalmente
le regioni europee piu' povere, e le categorie gia' messe piu'
in difficolta' dalla crisi come i giovani.    L'Aula di Strasburgo, pero', contraria ai tagli effettuati
alle risorse europee per i prossimi sette anni, continua a non
lasciarsi impressionare, e tutti i principali schieramenti
politici hanno ribadito in un serrato confronto con Van Rompuy e
con il presidente della Commissione Jose' Barroso il loro 'no'
unanime al testo ''cosi' come e''' in quanto ''inaccettabile''. Ci vogliono meno tagli, una clausola di revisione chiara tra due
anni - quando sara' finita la crisi - dei tetti di spesa, e una
''vera flessibilita''' sia tra le voci di spesa che tra gli
anni, in modo da poter spostare le risorse dove piu' ce n'e'
bisogno a seconda dell'evolversi della situazione. E basta,
soprattutto, allo spettacolo dell'Europa dei nazionalismi che ha
dominato l'ultimo consesso europeo che di tale ''non aveva che
il nome'', ha sferzato il leader del gruppo del Ppe Joseph Daul,
che pure rappresenta la principale famiglia politica europea.    Questo bilancio ''fara' morire di fame l'Europa'', ha
accusato il leader dei socialisti Hannes Swoboda, e ancora piu'
chiaro e' stato il vicepresidente dell'Aula Gianni Pittella:
''Questo Parlamento non puo' accettare l'accordo cosi' com'e'''. E dargli ragione e' stato lo stesso Barroso: il bilancio Ue
2014-2020 cosi' com'e' stato concordato ''non puo' semplicemente
funzionare''. E qui sta il nocciolo della partita politica:
mandare tutto all'aria o mediare? Per Barroso serve un
''negoziato serio'', e se per Van Rompuy ''e' ancora possibile
arrivare a un accordo'', ci si potra' arrivare - ha riconosciuto
Barroso - ''solo se c'e' la volonta' politica''
dell'Europarlamento. Che, almeno pubblicamente, non ha concesso
aperture. ''Non ci sono europeisti buoni e cattivi - ha tentato
lo stesso di aprire un varco Van Rompuy - siamo tutti nello
stesso campo''. (ANSA).
