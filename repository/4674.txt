#titolo Usa-Ue: libero scambio, si' 'bipartisan' in Europarlamento - Economia e lavoro - ANSA Europa
     (ANSA) - BRUXELLES, 13 FEB - Il via libera ai negoziati per
un accordo di libero scambio tra Unione europea e Stati Uniti
costituisce un importante passo avanti che puo' portare al
rilancio della crescita e alla creazione di migliaia di nuovi
posti di lavoro. E' il coro bipartisan, con la sola eccezione
dei Verdi, che si e' sollevato oggi al Parlamento Ue alla
notizia dell'ormai prossimo avvio delle trattative tra Bruxelles
e Washington. 
   L'accordo di libero scambio ''non solo liberera' il
potenziale delle nostre economie per una crescita sostenibile e
piu' posti di lavoro, ma contribuira' anche al rafforzamento
della governance globale'', ha commentato il presidente
dell'Europarlamento, Martin Schulz. Dello stesso avviso il
gruppo popolare europeo (Ppe), secondo cui ''il gemellaggio
degli interessi economici tra l'Ue e gli Usa e' un importante
progresso'', poiche' la collaborazione soltanto su questioni di
sicurezza ''non e' piu' sufficiente''. L'intesa tra le due
sponde dell'Atlantico riveste anche un significato particolare
per ''mantenere un ruolo di primo piano'' in un contesto
mondiale molto competitivo. 
   Una posizione simile e' stata espressa dal gruppo dei
socialdemocratici (S&D), che ha posto l'accento su come
un'intesa commerciale tra le piu' grandi potenze economiche del
mondo ''potra' dare un grande contributo alla tanto necessaria
crescita economica''. Gli stessi concetti sono stati evidenziati
dal gruppo dei liberaldemocratici (Alde): ''Il potenziale
economico di questo accordo e' semplicemente troppo grande per
andare perso'', ha affermato l'eurodeputata olandese Marietje
Schaake. ''Di fronte ad alcune potenze economiche, come la Cina,
l'Ue e gli Stati Uniti potranno contribuire a stabilire nuovi e
importanti standard per il commercio internazionale'', le ha
fatto eco Niccolo' Rinaldi (Idv). 
   A essere d'accordo sull'importanza di una zona di libero
scambio transatlantica e' anche il gruppo dei conservatori e
riformisti (Ecr). ''Questa intesa e' passata da essere un sogno
irrealizzabile a una realta' nel giro di pochi mesi'', ha
affermato il parlamentare britannico Robert Sturdy, chiedendo di
avviare i negoziati al piu' presto. Fuori dal coro, invece, i
Verdi, che hanno messo in guardia dai ''pericoli'' che questo
accordo rappresenta ''per il modello europeo''. L'avvio dei
negoziati ''non rappresenta una buona notizia perche' rimette in
questione elementi essenziali del nostro quadro regolamentare'',
in particolare nei settori ''dell'agricoltura, dell'
alimentazione e della salute'', ha sottolineato l'eurodeputato
francese Yannick Jadot. (ANSA).
