#titolo Il ricordo di Collins e Aldrin - Spazio & Astronomia - Scienza&Tecnica
  E’ un grande vuoto, quello che Neil Armstrong lascia nei suoi compagni di equipaggio della storica missione Apollo 11: Buzz Aldrin, che dopo di lui camminò sul suolo lunare, e il pilota Michael Collins lo ricordano entrambi con grande ammirazione e affetto  Pochissime e semplici, ma intense, le parole con cui Michael Collins ha accolto la notizia della morte di Armstrong: ‘’Era il migliore e mi mancherà terribilmente’’. Collins, 81 anni, quel 20 luglio 1969 rimase nel modulo di comando in orbita intorno alla Luna, mentre i suoi due Compagni erano scesi sulla superficie.  Commosso anche Aldrin, per il quale Armstrong non era soltanto un ottimo collega, ma un amico: ‘’Neil ed io ci eravamo addestrati insieme, ma eravamo anche buoni amici, legati per sempre dalla nostra partecipane alla missione Apollo 11. Ogni volta che guardo la Luna ricordo quel momento di oltre 40 anni fa, quando mi resi conto che sebbene fossimo più lontani dalla Terra di quanto qualsiasi altro uomo fosse mai stato, non eravamo soli. Virtualmente il mondo intero affrontava quel viaggio memorabile insieme a noi’’. E di Armstrong ha detto ancora ‘’è un vero eroe americano e il miglio pilota che abbia mai conosciuto’’ Quello di Neil, ha aggiunto Aldrin, ‘’e’ stato un piccolo passo ma un grande salto che ha cambiato il modo che sarà ricordato per sempre come un momento cruciale nella storia dell’umanità’’. Resta adesso un grande rimpianto: ‘’speravo davvero che nel 2019 avremmo potuto commemorare tutti insieme i 50 anni dallo sbarco sulla Luna. Purtroppo non sarà così, ma certamente Neil  sarà con noi nello spirito’’.  
