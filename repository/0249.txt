#titolo Energia:carbone,Coeclerici assume controllo Coal Network Inc - Porti e Logistica - Mare
  (ANSA) - GENOVA, 7 GEN -  Coeclerici , storica società italiana di shipping e logistica delle materie prime, rafforza la sua presenza negli Stati Uniti entrando nel trading di carbone nella regione dei fiumi Ohio e Mississippi attraverso l'acquisizione nel mercato Usa delle attività di Coal Network Inc.  Lo ha annunciato il gruppo con una nota, precisando che è stata costituita la Coeclerici Coal Network LLC di cui Coeclerici deterrà il 51%.  
 L'operazione, conclusa attraverso la società americana del Gruppo,  prevede la possibilità per Coeclerici di acquisire entro 5 anni un ulteriore 35%, portando la propria partecipazione all'86%.    Coal Network Inc, con un fatturato annuo di circa 90 milioni di dollari e un organico di 16 persone, e' una società del gruppo Coal Equity Inc., ha sede a Mason, Ohio, e opera nel mercato del trading di carbone negli USA nella regione dei fiumi Ohio e Mississippi.  
 Il Gruppo Coeclerici, uno dei principali operatori nella fornitura di servizi integrati per l'approvvigionamento delle materie prime per il mondo dell' industria siderurgica ed energetica, ha registrato nel 2011 un fatturato di 583 milioni di euro, +24% rispetto all' anno precedente e 45 milioni a livello di Ebitda. Ha oltre 1.000 dipendenti.(ANSA).  
