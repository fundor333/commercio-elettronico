#titolo Geppi Cucciari fa ridere Monti, 'lo Zoff della politica' - Politica
Sorride e applaude, Mario Monti, alle battute di Geppi Cucciari. Lei ne fa bersaglio delle sue battute e il presidente del Consiglio dalla platea ride di gusto, durante il Forum della cooperazione internazionale. 
 "Non ho detto quasi nulla su Monti - esordisce Cucciari - perché ho paura che mi faccia una spending review" e che faccia della Sardegna "l'isola del Giglio". Poi definisce Monti lo "Zoff della politica". 
 "E' vero quello che dicono di lei che è un po' il Dino Zoff della politica, che in pubblico deve sempre sembrare serio e poi in realtà racconta un sacco di barzellette - aggiunge la comica - Ci racconta quella che riuscite a cambiare la legge elettorale?". 
 Poi Cucciari dice di sapere perché il professore è "costretto alla sua espressione quaresimale costante": "Quando è arrivato a Palazzo Chigi eravamo così vicini alla Grecia che gli uscieri l'hanno accolto ballando il sirtaki. E' chiaro che a uno passa la voglia di ridere. So che ha dentro il carnevale di Rio". 
 Sul palco, sotto gli occhi divertiti del professore, vengono quindi proiettate alcune immagini di Monti, inclusa una in cui scruta l'orizzonte ("é lui che vede la ripresa e ce la saluta tantissimo" spiega Geppi) e una in cui il premier sembra indicare una certa lunghezza. "Monti - illustra la comica - che fa cenno con le mani di non aver nulla da invidiare al suo predecessore sotto nessun punto di vista", un commento che non solo fa ridere ma strappa anche l'applauso del presidente del Consiglio. 
 Ma Geppi ne ha per tutti: da Monti al ministro Andrea Riccardi, passando per il sindaco di Milano Giuliano Pisapia e gli assenti Guido Podestà e Roberto Formigoni. "Podestà è presidente della Provincia - dice - Milano ha ancora la provincia. Godetevela. E' questione di attimi". "Qui c'é il sindaco che - aggiunge - pur di non incontrare Roberto Formigoni ha esteso l'area C (il ticket di ingresso in auto, ndr) fino a Segrate". 
 La comica si dice dispiaciuta dell'assenza del governatore e dei suoi look e ha anche mostrato un video sulla sua linea di abbigliamento con alcune delle sue camicie fantasia e giacche colorate, chiuso dal marchio 'CL Charme and Luxury'.   
