#titolo Banche: Ue rinvia ok a limiti bonus manager - Economia e lavoro - ANSA Europa
  BRUXELLES - La presidenza Ue ha rinviato l'accordo sui bonus dei manager per avere piu' tempo per risolvere ''dettagli tecnici'' tra cui la questione della data di entrata in vigore della CRD4 e quella della modalita' di applicazione del massimale di remunerazione: lo ha annunciato il ministro irlandese dell'economia  Micheal Noonan . 
 
La  Gran Bretagna  e' contraria alle nuove regole su  bonus e remunerazioni  dei banchieri proposte dall'Ue.''Abbiamo un problema sui bonus dei banchieri e sulle remunerazioni, perche' il compromesso trovato (tra Consiglio e Parlamento) potrebbe avere un effetto perverso sul sistema bancario, scoraggiando la responsabilita' del settore piuttosto che promuoverla'', ha detto il ministro dell'economia George Osborne intervenendo all'Ecofin.  
   
 Il rinvio della decisione da parte del Consiglio di ministri Ue e' finalizzato soprattutto a non isolare la Gran Bretagna che, al di la' delle sue posizioni politiche rispetto all'Europa, resta pur sempre la principale piazza finanziaria del Vecchio Continente. 
   
 PITTELLA: LONDRA NON DEVE BLOCCARE LIMITI A BONUS  - ''La battaglia politica del Parlamento europeo contro lo strapotere della finanza rischia di essere vanificata dalle posizioni espresse in queste ore da alcuni governi, su tutti quello britannico, contro l'introduzione di nuove regole sui bonus dei banchieri'': questa la posizione espressa dal vicepresidente vicario del Parlamento Ue Gianni Pittella. ''Spero che la posizione di Londra - sottolinea - non trovi la sponda di altri Paesi rischiando così di bloccare il lavoro fatto dall'assemblea di Strasburgo''.  
   
 ''Secondo il ministro inglese George Osbourne - scrive l'europarlamentare del Pd - un tetto alle retribuzioni dei top manager del credito rischierebbe di scoraggiare la responsabilità del settore bancario piuttosto che promuoverla, una giustificazione incomprensibile per i tanti cittadini che in questi ultimi anni di dura crisi non si spiegano come mai i 'rubinetti' del credito siano chiusi, ma quelli per i bonus ai manager vengano lasciati ben aperti. E' paradossale e vergognoso che vi siano sempre più famiglie impoverite dalla crisi ed allo stesso tempo banchieri che continuano a intascare bonus milionari''. 
    
