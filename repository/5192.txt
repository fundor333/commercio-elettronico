#titolo Napolitano, la ricerca è un valore fondante - Ricerca e Istituzioni - Scienza&Tecnica
  La ricerca rappresenta uno dei valori fondanti per un Paese: lo ha detto il presidente della Repubblica, Giorgio Napolitano, intervendo al convegno organizzato dall'Accademia dei Lincei, per ricordare il Nobel Rita Levi Montalcini, scomparsa il 30 dicembre 2012.     ''Ho voluto partecipare a questo omaggio - ha spiegato Napolitano - guidato da profondo convincimento politico e culturale del valore fondamentale della ricerca''. 
A poco piu' di due mesi dalla sua scomparsa, i Lincei hanno voluto ricordare la ''signora della scienza'' premiata nel 1986 con il Nobel per la Medicina, scoperta del fattore di crescita delle cellule nervose (Ngf). ''Una straordinaria personalità politica e culturale'', ha detto Napolitano di Rita Levi Montalcini, ed ''una grande scienziata del '900 e del 2000''. 
Rita Levi Montalcini ha infatti continuato a lavorare fino a pochi mesi fa e i suoi studi continuano a produrre risultati ancora oggi. ''I risultati degli esperimenti - ha spiegato il presidente dell'Accademia dei Lincei, Lamberto Maffei - guidati da una Rita centenaria sono stati pubblicati circa un anno fa sulla rivista dell'Accademia delle Scienze degli Stati Uniti''. 
Negli ultimi 5 anni sono stati pubblicati oltre 8.000 lavori sul fattore di crescita del sistema nervoso scoperto dalla Montalcini. ''Questi suoi studi - ha proseguito Maffei - fanno oggi lavorare in tutto il mondo molte centinaia e forse migliaia di ricercatori''. Le ricerche in questo ambito proseguono ancora oggi, in particolare per la prevenzione e la cura dell'Alzheimer.  
