#titolo Tlc: Ue, banda larga priorita' agenda digitale 2013 - Internet e società - ANSA Europa
  BRUXELLES - La Commissione Ue ha lanciato oggi le  priorita'  per l'agenda digitale per il 2013. Tra queste, ha annunciato la commissaria responsabile Neelie Kroes, l' aumento degli investimenti nella banda larga  con la definizione di un ''nuovo e stabile ambiente normativo''. In particolare, puntando su un accesso alla rete non discriminatorio e nuove metodologie di costi per l'accesso all'ingresso alle reti. 
 
Gli obiettivi della lista di  sette priorita'  per l'anno prossimo ''sono incentrati sulla banda larga e il rimettere in moto l'economia'', ha spiegato la Kroes, ricordando che l'economia digitale ''cresce 7 volte piu' velocemente che il resto dell'economia''. Per questo, ha confermato la commissaria, l'anno prossimo presentera' un ''pacchetto equilibrato'' di dieci azioni solo dedicato al broadband. ''I mercati hanno reagito positivamente - ha affermato la commissaria Ue - quindi e' finito il tempo delle lamentele, il 2013 sara' l'anno del fare''. 
 
A rilanciare il settore, arriveranno le nuove regole riviste sugli aiuti di stato sulla banda larga, e i fondi Ue tramite il sistema dei ' project-bond ' via la 'Connecting Europe Facility' e la Bei, in modo da agevolare le partnership pubblico-private per gli investimenti nel settore. Tra le altre azioni prioritarie per l'anno a venire, anche la  revisione delle norme sul copyright , un piano per facilitare l'avvio di  start-up 'digitali'  e iniziative per  migliorare  la formazione e la certificazione delle  competenze digitali , oltre a un rafforzamento della lotta alla  cyber-criminalita'  con una nuova direttiva Ue, il lancio di una strategia industriale per lo  sviluppo della micro e nano-elettronica  e di azioni-pilota nel settore del  cloud computing .  
   
 La piena attuazione dell'Agenda digitale, secondo le stime di Bruxelles, significherebbe un  aumento del Pil Ue del 5%  nei prossimi otto anni, e fino a  3,8 milioni di nuovi posti di lavoro , di cui 1,2 solo con la costruzione di nuove infrastrutture.  
