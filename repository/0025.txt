#titolo Immigrazione: Europa aiuti Grecia in gestione flussi - Politica estera, sicurezza e difesa - ANSA Europa
     (ANSA) - STRASBURGO, 25 GEN - L'Europa aiuti con ogni mezzo
la Grecia a gestire il crescente numero di immigrati e
richiedenti asilo che arrivano sul suo territorio. Lo chiede
l'Assemblea parlamentare del Consiglio d'Europa col voto unamine
di un rapporto voluto dal senatore Giacomo Santini (Pdl).    Senza un immediato intervento da parte dell'Ue, ma anche di
tutti gli altri Stati membri del Consiglio d'Europa, secondo
l'assemblea ''c'e' il serio rischio che la Grecia vada in contro
alla destabilizzazione politica''. La Grecia e' infatti
diventato il principale punto di entrata dei flussi migratori
verso l'Ue. Ma, anche a causa della crisi economica senza
precedenti, che sta affrontando, non ha alcuna speranza di
riuscire a gestire da sola questo fenomeno.    ''Agli immigrati e richiedenti asilo viene dato un pasto al
giorno, non hanno accesso all'acqua calda e l'assistenza che
ricevono e' praticamente inesistente'' dichiara all'Ansa Santini
che ha visitato i luoghi di detenzione una settimana fa. Inoltre
ci sono piu' di 50 mila richieste di asilo che devono essere
considerate, ma le autorita' greche dicono di non avere
sufficienti risorse economiche per farlo. Per questo l'assemblea
chiede a tutti i paesi europei di aumentare in modo consistente
la loro assistenza verso la Grecia, anche accogliendo parte dei
richiedenti asilo, e bloccando i trasferimenti automatici di
possibili richiedenti asilo arrivati sul loro territorio
provenienti dalla Grecia. (ANSA)
           
