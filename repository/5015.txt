#titolo INVIATO: Orrore spezza sogno paese Nobel - Mondo
dall'inviato Marco Galdi 
 OSLO - Orrore e morte sono piombati sulla Norvegia alle 15:26 di un grigio venerdi' pomeriggio d'estate, a meta' delle tre settimane di vacanze collettive di un paese che fino ad oggi coltivava il mito della sicurezza e della pace.    Un'esplosione di inimmaginabile violenza ha trasformato il centro di Oslo in una zona di guerra. Un'autobomba piazzata nel cuore del Regjeringskvartalet, il 'quartiere del governo' a poche centinaia di metri dal Parlamento, lo ha devastato. 
 Vetrine e finestre sono andate in frantumi persino ad un chilometro di distanza.    La notizia e' andata in diretta sui due canali televisivi generalisti praticamente in tempo reale. Il paese si e' fermato, paralizzato dall'orrore di immagini che ricordano l'11 settembre: una coltre di fumo nella quale volteggiano le carte degli uffici spazzati dall'esplosione.    Il bilancio di vittime e feriti e' sembrato miracolosamente basso. Ma poi e' arrivata la notizia di una sparatoria a Utoya, isolotto nel lago Tyrifiorden, ad una trentina di chilometri a ovest da Oslo. 
 La prima informazione e' passata quasi inosservata, poi si e' trasformata - nel racconto televisivo - in una tragedia collegata all'autobomba di Oslo.     Su quell'isola infatti ogni anno si tiene il campo estivo dei giovani attivisti del partito laburista. I 650 partecipanti si erano appena riuniti per ascoltare le notizie di Oslo, quando un uomo vestito da poliziotto, ''dall'aspetto scandinavo'' ha aperto il fuoco. Lo hanno arrestato poco dopo l'azione, ma ha fatto decine di morti. Chi ha potuto, ha cercato di fuggire raggiungendo a nuoto la terraferma. 
 Non ancora chiari i collegamenti tra i due attentati, che hanno colpito il cuore del governo di uno dei paesi piu' attivi in campo internazionale, non tanto per essere il paese che assegna il Nobel per la Pace (e che per il premio al dissidente Liu Xiabo si e' attirato minacce e boicottaggi da Pechino), quanto per il suo status di potenza petrolifera mondiale.    ''La violenza non ci deve terrorizzare'', ha detto in diretta tv in serata il premier Jens Stoltenberg. Ma ha parlato da una localita' segreta, mentre la polizia annunciava la sospensione degli accordi di Schengen, la messa in sicurezza della famiglia reale e dei principali personaggi politici del paese. Lo ha detto mentre non e' ancora chiaro il bilancio in termini di vittime. Ma e' gia' certo che si e' spezzato il sogno di sicurezza di un intero paese.  
