#titolo Kuyt, il legionario - Il poeta del gol
  ROMA - Mai sceso sotto al sei e mezzo, come valutazione. Mai che egli si sia sconsolato sulla panca dello spogliatoio definendosi, a gara appena conclusa, approssimativo o sciatto. Dirk Kuyt, olandese, ovvero quanto resta dell'estroso attaccante di fascia, abilissimo anche nelle fasi difensive. 
 E se da una parte lo avvertiamo come calciatore 'antico', esposto dunque al fascino del saltare l'uomo lungo la linea dell'out - estasi dell'uno contro uno, istanti dedicati all'io (chi s'espone più così?) - egli è anche calciatore 'attuale' se non altro per il modo come, a tutto campo, segue aggressioni e ragionamenti, narrazioni e aforismi. Anche contro il Brasile s'è dimostrato tenace e diligente. Mai che lo si veda uscire dal campo paro paro, ovvero intatto, pettinato. 
 E' lui uno degli ultimi legionari avvistabili su un campo di calcio e per davvero, osservandolo, ci caliamo in un museo d'antichità romane, dinanzi ad un sarcofago istoriato (il Grande Ludovisi, ad esempio, narrazione in marmo della vittoria dei romani sui barbari), o accanto ad un "Generale di Tivoli", poco prima della sala "Giulio-Claudia". Kuyt è là, sarà sempre là, ammaccato in viso ma sereno. Potenza del Calcio. Sublime delle aggressioni, delle ripartenze. Estasi del Vallo di Adriano.  
