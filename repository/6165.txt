#titolo Ambiente: Potocnik, in arrivo norme Ue su specie invasive - Altre news - ANSA Europa
     (ANSA) - BRUXELLES, 21 FEB - Norme Ue in arrivo per
contrastare l'arrivo e la diffusione delle cosiddette specie
'aliene' invasive, come la zanzara tigre, vettore di pericolosi
virus o la pianta Ambrosia artemisifolia, che scatena allergie
al polline. ''Siamo pronti ad adottare la nuova legislazione
nelle prossime settimane'' ha annunciato oggi Janez Potocnik,
commissario Ue all'ambiente, in una conferenza al Parlamento
europeo.    Le nuove regole proposte da Potocnik prevedono soprattutto un
grande lavoro in materia di prevenzione. Il primo passo e'
l'approvazione di una sorta di 'lista nera' per vietare
l'ingresso nell'Ue di potenziali minacce comuni. ''Queste specie
- ha spiegato Potocnik - saranno identificate con un approccio
basato sul rischio: possono avere un impatto potenziale su
diversi Stati, oppure sono cosi' dannose da meritare un
approccio coordinato''. Altrimenti il passo successivo e' la
rimozione di popolazioni limitate o la gestione e il controllo
delle specie invasive gia' presenti, per bloccarne la
diffusione. ''Vogliamo avere un solido sistema di allerta e
prevenire danni economici, all'ambiente, alla salute: e' chiara
la necessita' di un intervento e questo va riconosciuto ai
massimi livelli politici'', ha concluso il commissario europeo
all'ambiente. (ANSA)
           
