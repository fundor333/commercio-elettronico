#titolo Tirrenia: via agli stage per studenti sulle navi - Uomini e Mare - Mare
   (ANSA) - CAGLIARI, 14 FEB - Via agli stage formativi per i ragazzi degli istituti professionali a bordo delle navi Tirrenia. Per tutto il mese di febbraio e fino al 25 marzo 2013, 330 studenti provenienti dalle classi V e IV di nove istituti Nautici e Professionali della Sardegna, saranno imbarcati in piccoli gruppi di lavoro come stagisti per 3 giorni sulle navi in partenza da Cagliari, Porto Torres, Olbia ed Arbatax. Il via é stato dato oggi simbolicamente nella direzione scolastica regionale dal presidente di Tirrenia Cin Ettore Morace, dal direttore generale Enrico Tocco, insieme alla coordinatrice e responsabile del progetto ForMare Marina Spinetti. Opportunità per il futuro, anche di lavoro. "Questo è uno dei nostri obiettivi", ha chiarito Morace. Non è previsto alcun onere per gli istituti isolani: Tirrenia, oltre l'attività formativa, offre ai ragazzi e ai docenti accompagnatori vitto e alloggio gratuito sulle proprie navi. Gli allievi, affiancati da tutor, svolgeranno a bordo attività legate alla qualifica o percorso di studi da loro scelto, in un'ottica di raccordo scuola-lavoro. "Con questo progetto - hanno ribadito Morace, Spinetti e Tocco - puntiamo a integrare l'educazione teorica con attività pratiche e laboratori didattici a bordo delle navi, permettendo agli studenti di essere realmente a contatto con 'la vita di mare'". Durante la navigazione i ragazzi saranno divisi in gruppi di studio (massimo cinque allievi) e, con l'aiuto del personale di bordo, visiteranno i locali di interesse didattico. Il Comando nave terrà lezioni pratiche e teoriche, illustrando i compiti dell'equipaggio e mostrando le apparecchiature di bordo e il loro funzionamento. Saranno coinvolte nel progetto tutte le navi Tirrenia in partenza da tutti i porti della Sardegna. Gli stage formativi sono soltanto l'inizio: le successive attività, che prenderanno il via dal prossimo anno scolastico, prevedono anche l'istituzione di corsi post diploma, viaggi, concorsi letterari, visite didattiche, destinati anche agli allievi degli altri istituti. (ANSA).   
