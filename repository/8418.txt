#titolo Bit: piano Italia 2020, pil 30 mld e 500.000 posti lavoro  - In Viaggio
     Trenta miliardi di incremento del Pil, (dai 134 mld del 2010 ai 164 mld nel 2020) per il quale il settore turistico vale il 9%, 500 mila nuovi posti di lavoro in un settore che vale piu' o meno il 10% dell'intera occupazione in Italia entro il 2020. Un risultato da ottenere ridando leadership all'Italia del settore turistico e una ''irripetibile opportunita' al Sud Italia per agganciarsi alla crescita del Paese. Sono questi gli obiettivi del Piano Strategico per lo Sviluppo del Turismo in Italia presentato oggi alla Fiera di Milano dal ministro per gli Affari Regionali del Turismo e dello Sport Piero Gnudi, in occasione dell'inaugurazione della 33/ma edizione della Bit, borsa nazionale del turismo che restera' aperta fino a domenica nei padiglioni di Rho-Pero. 
   Il Turismo Internazionale - si legge nello studio realizzato a cura del Gruppo di Lavoro del ministero presieduto da Piero Gnudi - e' un settore cresciuto fortemente negli ultimi anni e previsto ancora in crescita significativa nei prossimi 10 anni con un tasso annuale vicino al 5% nell' arena competitiva dell'Italia (Europa Occidentale e Mediterraneo). Si tratta di una crescita trainata dai segmenti di domanda delle nuove geografie emergenti (i Paesi BRIC) e dalle famiglie abbienti dei paesi Europei occidentali. 
   In Italia il contributo del settore turistico al PIL e all' occupazione e' significativo, con 2,2 milioni di occupati. 
   L'Italia possiede infatti una base di asset invidiabile che le conferisce un vantaggio competitivo forte e di lungo periodo. 
Ciononostante il nostro Paese ha perso significativamente quote di mercato, crescendo nell' ultimo decennio del 2% l'anno, 
contro una crescita media del mercato vicina all'8%. Il settore turistico italiano e' attualmente al terzo posto in Europa (dietro a Spagna e Francia), rispetto alla prima posizione occupata a livello europeo all'inizio degli anni Ottanta e ancora verso la meta' degli anni Novanta. Un arretramento che, 
secondo lo studio, e' stato causato da una serie di elementi tra i quali l' invecchiamento dell' offerta, del ricettivo e del sistema infrastrutture-trasporti, i meccanismi inefficaci di gestione e governance Stato-Regioni, la scarsa priorita' data al settore negli investimenti, nelle norme e tassazione ecc.. 
   Per invertire la rotta serve uno sforzo mirato, coordinato e di lungo periodo, rimettendo il Turismo al centro dell'Agenda del Governo e del Paese piu' in generale. Il Piano Strategico ''Turismo Italia 2020 - Leadership, Lavoro, Sud'' prevede sette linee di intervento fondamentali: 1. Governance: potenziamento del supporto e del coordinamento centrale. 2. Rilancio dell'Agenzia Nazionale del Turismo: riprogettazione della missione e dell'organizzazione, in linea con le migliori agenzie nazionali per il Turismo. 3. Miglioramento dell'offerta: focus su 30-40 poli prioritari, 4. Ricettivo: riqualifica e consolidamento. 5. Trasporti e infrastrutture: evoluzione coerente con i bisogni del turismo. 6. Formazione e competenze: riqualificazione dell'istruzione turistica e attrattivita' delle professioni. 7. Investimenti: attrazione tramite incentivi specifici e ''burocrazia zero''. 
   Il Piano puo' essere operativo immediatamente, mediante l'adozione di quattro diversi tipi di iniziative: provvedimenti legislativi, assegnazione di finanziamenti a strumenti gia' esistenti, azioni da parte del Ministro del Turismo e azioni del Governo e/o Inter-ministeriali.  
