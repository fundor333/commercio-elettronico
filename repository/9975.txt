#titolo Laura Puppato - Protagonisti
"Sarà una scalata a mani nude, senza corde, reti e paracadute. Ma io credo ne valga la pena": Laura Puppato, capogruppo del Pd in consiglio regionale del Veneto, aveva chiuso così la 'lettera aperta' che a sorpresa annunciava a metà settembre la sua discesa in campo per le primarie del centro sinistra. Una lunga 'cavalcata', quasi da 'outsider' e unica donna del gruppo dei 'fantastici 5', con tappe in tutta Italia e che si concluderà sabato sera a Padova. Poi, domenica, l'attesa dei risultati a Montebelluna (Treviso). 
 Dalla cittadina veneta era cominciata l'avventura politica di Laura Puppato, imprenditrice e madre di due figli, con la presentazione di una lista civica alle amministrative sostenuta dall'Ulivo. Nel 2002 l'elezione a sindaco di Montebelluna, esperienza durata quasi dieci anni. Nel 2009 si è presentata alle elezioni europee, risultando la prima dei non eletti della circoscrizione Nord-est con oltre 59mila preferenze. L'anno successivo, l'elezione al consiglio regionale veneto con 26.230 voti nelle file del Pd - di cui ha preso la tessera al momento della costituzione dopo una attività politica senza tessere di partito in tasca - e l'incarico di capogruppo.  
