#titolo Egitto: niente fondi Ue senza progressi democrazia - Altre news - ANSA Europa
  STRASBURGO - Stop agli aiuti finanziari dell'Ue all' Egitto  senza progressi significativi nel campo di  diritti umani , democrazia e Stato di diritto. Questa la chiara richiesta espressa oggi dall'Europarlamento, che alle autorita' egiziane domandano un segnale importante: commutare le condanne a morte dei 21 tifosi di calcio coinvolti nella tragedia di Port Said in pene detentive e approvare una moratoria di tutte le pene capitali in Egitto. 
   
 Fra sovvenzioni e prestiti delle istituzioni finanziarie europee, gli  aiuti  dell'Ue ammontano a quasi  5 miliardi di euro  per il 2012-2013. Fondi che secondo gli eurodeputati devono essere destinati alla societa' civile, alle donne e alla tutela delle minoranze. Le stesse donne, specie quelle che manifestano o sono attiviste per i propri diritti, vittime di violenze che generano "profonda preoccupazione" nell'Assemblea di Strasburgo. 
   
 I responsabili, chiede l'Eurocamera alle autorita' egiziane, devono essere assicurati alla giustizia e tutte le leggi che consentono l'utilizzo illimitato della violenza da parte della polizia e delle forze di  sicurezza  contro i civili devono essere abolite. Oltre a rivolgere un appello al governo egiziano perche' avvii un "processo politico inclusivo basato sul  consenso ", il Parlamento europeo invita anche gli Stati membri dell'Ue a facilitare la restituzione al popolo egiziano dei beni rubati dal precedente regime, un segnale di giustizia e un gesto di grande valore simbolico per le relazioni Ue-Egitto. 
   
    
