#titolo Curiosity 'assaggia' la prima roccia marziana - Spazio & Astronomia - Scienza&Tecnica
  Il rover della Nasa Curiosity ha assaggiato al sua prima roccia marziana. Ha infatti  ingoiato il primo boccone di suolo prelevato con il suo speciale trapano dalla superficie di Marte. L'obiettivo è analizzare il campione per comprendere se il pianeta rosso abbia mai avuto condizioni favorevoli alla nascita di forme di vita. 
Il rover, arrivato sulla superficie di Marte il 6 agosto 2012, ha sistemato i campioni nei due laboratori chiamati CheMin (Chemistry and Mineralogy) e Sam (Sample Analysis at Mars), che lo analizzeranno nei prossimi giorni. Le porzioni consegnate ai laboratori di analisi del robot hanno le dimensioni di circa la metà di una compressa di aspirina. 
''Le informazioni ricevute dagli strumenti ci hanno confermato che la 'consegna' è andata a buon fine'', ha osservato Jennifer Trosper, che lavora alla missione presso il Jet Propulsion Laboratory (Jpl) della Nasa. Il campione era stato raccolto l'8 febbraio scorso, durante la perforazione della roccia chiamata 'John Klein', scelta come obiettivo della trivellazione perchè la sua conformazione fa pensare che possa contenere importanti informazioni sulla possibile presenza nel passato di un ambiente umido. 
Nei prossimi giorni, spiegano i ricercatori della Nasa, Curiosity potrebbe anche 'rifornire' i due laboratori di uno o più porzioni supplementari dello stesso campione trivellato dalla roccia.  
