#titolo Crisi: Ue, 1.616 mld euro aiuti pubblici a banche in 3 anni - Economia e lavoro - ANSA Europa
     (ANSA) - BRUXELLES, 21 DIC - Tra il 2008 e il 2011 le banche
europee, nel pieno della crisi finanziaria, hanno ricevuto un
totale di 1.616 miliardi di euro di aiuti pubblici, pari al
12,8% del Pil Ue. Sono i dati resi noti dalla Commissione
europea. Di questi, la maggior parte (67%) sono garanzie (quasi
1.085 miliardi). Principali beneficiari sono stati le banche di
Gran Bretagna (19%), Irlanda e Germania (entrambe 16%), che da
soli rappresentano circa il 60% degli aiuti assegnati. Nel dettaglio, tra l'inizio della crisi e la fine dell'anno
scorso sono stati 1.174 (pari al 9,3% del pil Ue) i miliardi
impiegati dagli stati membri in misure a sostegno della
liquidita', e 442 miliardi (3,5% del pil Ue) tra
ricapitalizzazioni e gestione degli asset tossici. E' stata
registrata invece una sensibile diminuzione degli aiuti di stato
concessi all'economia reale durante la crisi: nel 2011 questi
sono ammontati ad appena 4,8 miliardi di euro, ovvero il 50% in
meno rispetto al 2010, quando erano stati 11,7. Nel 2009 erano
invece ammontati a 21 miliardi. Secondo Bruxelles, questo e'
dovuto allo scarso ricorso da parte delle imprese a questo tipo
di aiuto e allo stesso tempo alle difficolta' di bilancio che
hanno pesato sulla maggior parte dei 27. Anche gli aiuti
pubblici non legati alla crisi sono diminuiti: l'anno scorso
sono stati pari a 64,3 miliardi di euro, appena lo 0,5% del Pil
Ue. Negli anni Ottanta, invece, questi costituivano circa il 2%. Si e' quindi di fronte, ha sottolineato il portavoce del
commissario alla concorrenza Joaquin Almunia, a una ''tendenza
al ribasso sul lungo periodo''. Quanto agli aiuti di stato
illegali, spiega il rapporto della Commissione, a fine giugno di
quest'anno ne erano stati recuperati per 13,5 miliardi, pari
all'85% della cifra complessiva da rimborsare, segando cosi' un
miglioramento rispetto agli anni passati.(ANSA).
