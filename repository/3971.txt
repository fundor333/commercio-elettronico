#titolo Futuro eco-mobilita’ passa anche per un triciclo a pedali - Mobilità Sostenibile - Motori
  ROMA - Una piccola e leggera city car a tre ruote con propulsione a pedali oppure elettrica a energia solare, potrebbe diventare il futuro della mobilita' urbana sostenibile. A sostenerlo e' Kickstarter, piattaforma americana per il finanziamento dei progetti creativi che ha erogato alla velomobile Elf un contributo di circa 225.000 dollari per far partire il progetto. La velomobile Elf e' disegnata, sviluppata e costruita, secondo quanto riferisce Gas2, da un team di progettisti guidati dall'AD Rob Cotter e prodotta nel centro di Durham, nella Carolina del Nord. Il progetto Elf ha subito raccolto buoni consensi in paesi come il Nord Europa, dove e' molto popolare spostarsi in bicicletta. L'alimentazione a energia solare e con i pedali, risorse illimitate di energia a zero emissioni, rendono la velomobile indipendente da fonti di energia fossile.     Per sfruttare l'energia solare, la Elf ha sistemato sul tetto un pannello solare da 60 watt. La propulsione e' affidata a un motore a magneti al neonidmio da 750 watt, alimentati da batterie al litio da 480W, mentre la trasmissione e' CVT a variazione continua. La carrozzeria e' realizzata in Trylon composto per l'85% da materiale riciclato, ABS e  rivestimento in Solarkote, con parabrezza in policarbonato resistente ai raggi UV. I gruppi ottici sono a LED, con fari, luci di posizione, stop e indicatori di direzione. Il telaio e' realizzato per il 45% in alluminio riciclato, i freni sono a disco e le ruote da 20 pollici. Il vano di carico e' sufficiente a contenere otto borse della spesa come quelle dei supermercati. 
Il consumo energetico, rapportato ad un motore a benzina, e' pari a 775 km/litro, mentre l'abbattimento delle emissioni di CO2 corrisponde a oltre 127.000 kg l'anno. Negli Stati Uniti l'Elf e' classificato come bicicletta nei cinquanta stati dell'Unione.     L'idea vanta caratteristiche che avrebbero convinto all'investimento urbanisti, appassionati di design, ambientalisti e ciclisti. Come altre biciclette elettriche Elf consente di passare dalla propulsione a pedali al 100% alla totale potenza del motore elettrico, o a una combinazione delle due fonti di energia. Mentre i pedali funzionano come qualsiasi vecchia bicicletta, il motore e' attivato da un acceleratore a mano simile a quello di una moto. E funziona con una batteria al litio da 480W che si ricarica velocemente: in 2 ore se e' separata dal veicolo e collegata ad una spina di casa, o piu' lentamente, nel corso di una giornata, se viene lasciata al sole, grazie ai pannelli solari sul tetto della Elf. Con la batteria completamente carica la Elf ha circa 50 km di autonomia, mentre la velocita', in quanto omologata come bicicletta, non supera i 32 km/h.  
