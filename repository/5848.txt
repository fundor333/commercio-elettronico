#titolo Da cosmesi italiana piu' occupazione e brevetti  - Speciali ed Eventi - Salute e Benessere
  MILANO, 8 FEB - Conclusa la prima edizione del premio Unipro Award dedicato all'innovazione. Hanno ricevuto il premio le aziende che si sono distinte per innovazione, scienza, tecnologia, ricerca e sviluppo insieme a iniziative di responsabilita' sociale e sviluppo sostenibile. Sono tre le imprese vincitrici, scelte fra 26 aziende che hanno partecipato al concorso: Cosmint Spa di Olgiate Comasco (CO) per avere riportato la produzione in Italia, in controtendenza con i processi di delocalizzazione intrapresi da molte societa' italiane del ramo manufatturiero. ''Abbiamo rilocalizzato in Italia le produzioni provenienti dalla Germania, dalla Danimarca, dalla Thailandia e dai paesi emergenti come la Malesia puntando all'innovazione di prodotto e di tecnologie di produzione. Non e' stato facile, mantenendo costi simili. Abbiamo pero' incrementato l'occupazione giovanile del 30% nell'ultimo anno'' spiega Decio Masu, presidente Cosmint. Anche la N&B Gruppo Merino di Martano (LE) ha vinto il premio per il controllo dell'intera filiera produttiva e per l'attenzione allo sviluppo professionale e personale dei dipendenti con iniziative che valorizzano la cultura locale e lo sport giovanile: ''Coltiviamo, estraiamo e produciamo direttamente erbe e vegetali tipici del territorio pugliese che impieghiamo nei nostri prodotti, che esportiamo in tutta Europa e nel mondo'', precisa Domenico Scordari, fondatore e presidente N&B. ''E i nostri collaboratori usufruiscono del nostro Resort, un antico borgo contadino. Sosteniamo anche le comunita' limitrofe sostenendo i giovani in difficolta' anche con lo sport''. Si aggiudica il riconoscimento anche Unifarco, Unione di farmacisti di Santa Giustina (BL) per il forte orientamento allo sviluppo di prodotti e processi ideati e brevettati nel campo della cosmesi dermatologica e per le iniziative di sostegno dei propri dipendenti e delle comunita' locali. ''Formuliamo cosmesi funzionale legata alla salute della pelle per 2.000 farmacie italiane e 1.000 europee'', spiega Ernesto Riva, socio fondatore e presidente Unifarco. ''Stiamo mettendo a punto prodotti cosmetici a base di piante officinali, abbiamo brevettato un complesso concentrato di calendula delle dolomiti''. Si aggiudicano, infine, 3 riconoscimenti speciali anche la neonata impresa start-up H-C Natural Care di Ispica, Ragusa, per l'intraprendenza e lo sviluppo innovativo, la Coswell di Funo, Bologna, per avere brevettato un dentifricio a base di cristalli di idrossiapatite di zinco in grado di combattere l'erosione dello smalto che ha consentito di raddoppiare il fatturato in un anno dal lancio del prodotto e la Gala Cosmetici di Forli' per il coinvolgimento dei canali del commercio equosolidale di diversi Paesi nel mondo e la creazione di valore aggiunto per le comunita' di provenienza. ''Siamo una piccola impresa che fa ricerca e sviluppo'', spiega Patrizia Poggiali, direttore tecnico Gala,''siamo in tutto 15 e il 33% di noi lavora in laboratorio. Il 50%dei nostri ingredienti proviene dal commercio equo e solidale, acqua esclusa. E' difficile fare ricerca, produrre cosmesi certificata e frutto di controlli rigorosi. Ci vorrebbero piu' aiuti alle imprese che investono in innovazione'', conclude la ricercatrice.  
