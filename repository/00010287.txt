#titolo Fiat globale, a Hiroshima fara' nuovo 'Duetto' con Mazda - Industria e Mercato - Motori
  MILANO - Torna sulle strade il mito della 'Duetto'. E' stato ufficializzato l'accordo definitivo tra Fiat e Madza per la produzione dell'annunciato spider Alfa Romeo. Sara' prodotto a partire dal 2015 in Giappone, a Hiroshima, e - in attesa che le due case automobilistiche sviluppino eventuali altre opportunita' di collaborazione in Europa, come annunciato lo scorso maggio - avra' una gemella con il marchio giapponese. Cuore italiano ma spirito internazionale, il Gruppo - 20 miliardi di liquidita' in cassa come da bilancio, secondo la Consob - si conferma cosi' sempre piu' globale: ha societa' in 44 Paesi e rapporti commerciali con 140 nazioni. Un vero e proprio primato per la multinazionale guidata da Sergio Marchionne, oggi 'bacchettato' da Pier Luigi Bersani per l'attacco di ieri alle dichiarazioni ''oscene'' della politica su Melfi. ''Marchionne rispetti la politica - e' il richiamo del segretario Pd - e provi a contestare le mie parole quando dico che la cassa integrazione si giustifica solo se serve per allestire nuove linee di produzione, e dunque, nuovi posti di lavoro''. Nessuna replica dal Lingotto, dopo che ieri Marchionne aveva ribadito tutti gli impegni assunti per l'Italia. Compresi quelli per lo stabilimento lucano, dove la cassa integrazione serve - e' stato spiegato - per rinnovare lo stabilimento e ''ripartire''. La casa automobilistica ha infatti annunciato, entro il 2016, sette aggiornamenti di prodotto e 16 nuovi modelli. Alcuni di questi sono gia' noti, come la 500X e il piccolo suv, che verranno realizzati proprio a Melfi, la piccola sette posti 500L in Serbia, le nuove Maserati a Grugliasco (Torino) e, appunto, la prossima Alfa Spider. Una due posti secchi a trazione posteriore, sviluppata sulla base dell'architettura della MX-5 di prossima generazione - da cui si distinguera' per design e motorizzazione specifica - per rinnovare il mito di un modello che ha fatto la storia delle quattro ruote. Quest'auto consentira' ''a Fiat - spiega il Lingotto - di offrire un'interpretazione moderna e tecnologicamente avanzata del classico spider'' del Biscione, ''in grado di contribuire al raggiungimento degli obiettivi del marchio entro il 2016''. Al traguardo contribuira' anche un'altra Alfa Romeo, la 4C: la piccola sportiva, ha ribadito in America Marchionne, sara' disponibile negli Stati Uniti gia' nel 2013.  
