#titolo Ecco Technospace, a Ginevra la nuova 'Picasso' di Citroen - Speciali - Motori
  GINEVRA -  Anteprima Citroen al salone di Ginevra per il concept Technospace, anticipazione della Picasso del futuro. La nuova monovolume compatta della casa francese sara' lanciata nel secondo semestre del 2013 e fara' seguito ai suv compatti che nel corso degli anni hanno rappresentato un tassello fondamentale per il successo del marchio raggiungendo dal 1999 ad oggi il traguardo di 3 milioni di unita' vendute tra Xsara Picasso, C4 Picasso, Grand C4 Picasso e C3 Picasso.     La Technospace rispetta l'ambiente grazie al livello record di emissioni di CO2, 98 g/km, raggiunto attraverso l'utilizzo della nuova piattaforma modulare EMP2 (Efficient Modular Platform 2). A bordo, come anticipa anche il suo nome, e' possibile trovare molteplici tecnologie al servizio del benessere, tra cui un'interfaccia di guida 100% touch con un display panoramico da 12'' ad alta definizione. All'interno le proporzioni, inedite, uniscono compattezza, abitabilita' di riferimento e volume del bagagliaio record (537 litri VDA), mentre le linee esterne definiscono un design forte ed espressivo.    Il design di questo prototipo attira lo sguardo per le proporzioni inedite, con le 'ruote ai 4 angoli', lo stile dinamico e potente. Frontalmente un cofano motore deciso, caratterizzato da una linea degli Chevron che si allunga fino a fondersi con il design dei Citroen LED anteriori. I fari posteriori LED con effetto 3D si ispirano ai concept Tubik, Survolt e Revolt. La parte posteriore e' resa dinamica da un portellone avvolgente. Tutto completato da una tinta inedita Nuance Anisee dall'effetto satinato, che sottolinea le linee dinamiche e fluide del prototipo. All'interno l'aria e' quella di un loft con il parabrezza panoramico e l'ampio tetto vetrato che ricreano un'atmosfera di relax. I materiali sono di elevata qualita'.    Sara' ultratecnologica la Picasso del futuro che viene proposta, nel suo concept, con una nuova interfaccia di guida, semplice, intuitiva ed ergonomica. La plancia essenziale si articola intorno a due display: uno schermo touchscreen da 7'' e un display panoramico 12'' HD. Il display mostra le informazioni di guida essenziali e puo' essere configurato in qualunque momento dal conducente. A disposizione informazioni di navigazione e di assistenza alla guida. Il conducente puo' anche visualizzare le proprie foto personali, che puo' condividere con l'esterno attraverso un portale di applicazioni, Citroen Multicity Connect con schermo touch da 7''.  
