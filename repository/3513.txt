#titolo Porti: Palermo; Bevilacqua, mi impegno per approvazione Prp - Autorit√† Portuali Sicilia - Mare
     (ANSA) - PALERMO, 18 MAR - Durante il periodo in cui sara'
commissario straordinario dell'Autorita' portuale di Palermo,
Nino Bevilacqua, presidente per otto anni dell'ente, si
impegnera' per far approvare il nuovo Piano regolatore del
porto. E' questo l'obiettivo principale de nuovo commissario,
illustrato oggi durante una conferenza stampa in cui e' stato
tracciato un bilancio delle opere realizzate. 
   Il Prp e' stato redatto nel 2008 e, dopo un lungo tira e
molla con l'amministrazione comunale, e' oggi in attesa del
disco verde dal Consiglio superiore dei lavori pubblici. ''La
prossima settimana - ha annunciato - ci sono gia' le prime
riunioni. Abbiamo redatto il Piano regolatore del porto cinque
anni fa ricevendo tutte le approvazioni necessarie e seguendo
tutti i passaggi tecnici. Il Piano prevedeva anche una
condivisione da parte dell'amministrazione comunale per evitare
conflitti con il Piano regolatore generale del Comune. Il fatto
e' che il Piano e' rimasto, senza un motivo preciso, bloccato in
consiglio comunale per quasi tre anni''. 
   ''Sembravamo essere in dirittura d'arrivo - ha proseguito -
quando, una volta insediatasi la nuova amministrazione, il
consiglio comunale ha fatto un atto deliberativo per annullare
la delibera precedente. Abbiamo fatto opposizione al Tar e il
Tar ci ha dato ragione. Ed ecco che il piano e' tornato al
Consiglio superiore dei Lavori pubblici''. 
   Le discordanze sono soprattutto sulla gestione dei
porticcioli turistici, che il Comune vorrebbe tornasse nelle
mani dell'amministrazione locale. ''Se l'amministrazione ritiene
che un porto turistico possa essere correttamente inserito nel
territorio comunale piuttosto che nella circoscrizione
dell'autorita' - ha detto Bevilacqua - da parte nostra c'e'
ampia disponibilita' al dialogo. Ma questo non significa
bloccare un iter che fissa le regole urbanistiche. Bloccare il
Prp significa lasciare tutti gli altri spazi nello stato in cui
sono oggi, senza poter essere riqualificati''. (ANSA).
