#titolo Crociere: Msc,partito a Genova conto rovescia per Preziosa - Crociere e Traghetti - Mare
   (ANSA) - GENOVA, 15 MAR - E' cominciato ufficialmente a Genova il conto alla rovescia per uno degli eventi dell'anno per la città: il battesimo di Preziosa, la nuova ammiraglia della flotta Msc Crociere. La nave sarà battezzata il 23 marzo e già a partire da oggi - come ha annunciato il sindaco, Marco Doria - Genova ha organizzato una serie di eventi collaterali che accompagneranno la città per l'intera settimana. Centinaia di giornalisti, fotografi, ospiti vip e crocieristi da tutto il mondo sono in arrivo a Genova per un battesimo che si annuncia storico. La nuova 'stella' della flotta MSC sarà battezzata dalla madrina della Compagnia, Sofia Loren, per una serata che vedrà impegnati anche, tra gli altri, il maestro Ennio Morricone e il "genovese d'Italia" Gino Paoli. 
 "Il battesimo di una nuova grande nave - ha detto il sindaco Doria nella conferenza stampa tenuta oggi a bordo di Msc Divina - conferma l'importanza internazionale del porto di Genova, contribuisce ai traffici marittimi che hanno resistito alla dura crisi economica di questi anni, e consolida l'immagine e l'attrattiva turistica della nostra città nel mondo". Non capita spesso di tenere a battesimo un gigante del mare da 140.000 tonnellate, lungo 333 metri e capace di ospitare 4.000 passeggeri. Per Genova Msc Preziosa è come un nuovo, atteso 'Rex'. Anche per questo al battesimo MSC ha invitato due simboli della cultura italiana come Ennio Morricone e Gino Paoli. "Siamo passati dai 120.000 ospiti a bordo delle nostre navi del 2005 agli oltre un milione e mezzo di ospiti del 2012 nel mondo - ha detto il Country Manager Mercato Italia di Msc, Leonardo Massa -. Siamo lieti di continuare a crescere insieme a Genova. Per noi Genova resta una destinazione irrinunciabile non solo per la capacità e la qualità ricettiva, ma anche per il legame sempre più stretto tra Msc Crociere e il territorio". Solo in Liguria le aziende che collaborano con Msc Crociere sono quasi 500, un indotto enorme. Nel 2013 saranno 729 gli scali di Msc nei porti italiani, e 9 unità su 12 della flotta MSC faranno scalo almeno una volta sotto la Lanterna. La città comincerà ad aspettare Preziosa a partire dal 'Social Game Msc': un gioco a premi interattivo nella centrale piazza De Ferrari che vede in palio una crociera per due persone sulla nuova ammiraglia. (ANSA).  
