#titolo Aria e Vento pronti a dare alla luce falchetto  - Natura - Ambiente&Energia
  ROMA - Aria e Vento sono tornati. Per il nono anno consecutivo, la coppia di falchi pellegrini più famosa del web ha scelto, per riprodursi, il nido artificiale di Terna sulla terrazza della Facoltà di Economia della Sapienza di Roma, monitorato h24 da una webcam e una “eggcam” in full HD dell’associazione scientifica Ornis italica. 
 In linea con la tempistica degli anni precedenti anche quest’anno la femmina Aria ha anticipato di qualche giorno la deposizione del suo primo uovo, a cui se ne sono aggiunti presto altri. Tutte le uova verranno covate per circa 33 giorni, i piccoli saranno quindi accuditi da entrambi i genitori per circa 40 giorni, per poi involarsi 
 E' stato un birdwatcher olandese ad accorgersi e postare il filmato su YouTube, a conferma del successo internazionale di questa iniziativa seguita, solo nel 2012, da ricercatori e appassionati di ben 90 Paesi. Per seguire la vita all’interno del nido è sufficiente collegarsi al sito  www.birdcam.it  o andare nella sezione “Sostenibilità” di  www.terna.it    
 Questo nido “urbano”, tutelato dalla Presidenza della Facoltà di Economia con il supporto del personale universitario, costituisce l’unica, felice, eccezione nell’ambito di “Nidi sui tralicci”, il progetto che Terna porta avanti da anni con Ornis italica e che conta oltre 550 cassette nido adatte alla nidificazione di diverse specie di uccelli, come ghiandaie marine, gheppi e falchi cuculi, posizionate su tralicci nel Lazio, in Emilia-Romagna, Lombardia, Puglia e Umbria da cui si involano, ogni anno, oltre 1.000 nuovi nati.  
