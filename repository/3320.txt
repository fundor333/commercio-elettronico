#titolo Grecia; marittimi estendono sciopero di altre 48 ore - Crociere e Traghetti - Mare
  Â  (ANSA) - ATENE, 5 FEB - In aperta sfida alla poco velata minaccia di precettazione ventilata dal governo, il sindacato dei marittimi e dei portuali greci ha deciso oggi di estendere di altre 48 ore l'agitazione dei propri iscritti giunta oggi al sesto giorno consecutivo mettendo cosi' a rischio i rifornimenti alle isole di carburanti e di altri generi di prima necessita'. 
 A causa dei mercantili e dei traghetti rimasti all'ancora nei porti, le isole hanno gia' subito un duro colpo alla loro economia. I marittimi chiedono il pagamento degli stipendi arretrati da parte delle compagnie di navigazione nelle quali sono impiegati e la firma di un contratto collettivo di lavoro. 
 Il governo, da parte sua, ha fatto capire che se il sindacato - la Federazione nazionale Lavoratori Marittimi (Pno) - non sospendera' l'agitazione, potrebbe ricorrere alla precettazione del personale come avvenuto di recente per i dipendenti dei trasporti pubblici. (ANSA).  
