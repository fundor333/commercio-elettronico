#titolo Dossier Wwf, entro 2100 ghiacciai Italia in pericolo - Acqua: Top News - Ambiente&Energia
  ROMA - ''Entro il 2100 tutti i ghiacciai italiani saranno a rischio di estinzione''. Lo rivela il nuovo dossier del Wwf 'Alpi: tetto d'Europa al sicuro', il cui primo capitolo dedicato all'acqua viene lanciato in vista della terza edizione di 'Biodiversamente: il Festival dell'Ecoscienza'- una due giorni (27-28 ottobre) dedicati a scienza e natura con particolare attenzione alle Alpi e alla riserva d'acqua dell'Europa.  
Secondo lo studio ''dal 1850 i ghiacciai alpini si sono ridotti del 54%, tanto che secondo alcuni scienziati entro il 2100 potrebbe salvarsi solo il 4-18% dell'area glaciale alpina presente nel 2003, con altissimo rischio 'estinzione' per tutti i ghiacciai italiani, specialmente sotto i 3500 metri di altitudine''. Si tratta di una rete di 9000 km, quella di acqua dolce che dalle cime dell'arco alpino scorre fino ai delta del Mediterraneo, al mare del Nord e addirittura al mar Nero, ''fornendo servizi vitali a decine di migliaia di specie e centinaia di milioni di persone, alimentando industrie, produzioni agricole in tutta Europa''. 
La riserva idrica e' a rischio: ''Oltre il 90% dei fiumi alpini e' irrimediabilmente degradato per mano dell'uomo e la fusione dei ghiacciai dovuta al cambiamento climatico ha raggiunto ritmi e livelli drammatici''. Per questo l'associazione, ricordando anche che l'Italia presiede la Convenzione delle Alpi, chiede di mettere le Alpi ''al sicuro'' difendendole ''dai cambiamenti climatici e dallo sfruttamento''. In occasione dell'iniziativa sono molti gli eventi: gia' stamattina a Milano sono spuntati i 'graffiti' con immagini di orsi, cervi e farfalle, e' stata lanciata un'applicazione e la nuova piattaforma web del Wwf ad hoc.  
