#titolo Doppia visita alla Terra - Spazio & Astronomia - Scienza&Tecnica
  Al via una settimana di spettacoli 'celesti' con la cometa Panstarrs e l'incontro ravvicinato con l'asteroide 2013Et.  
Primo appuntamento dal fine settimana proprio con l'asteroide 2013Et, il cui passaggio sarà visibile in diretta web, ma le attese maggiori sono tutte per la cometa Panstarrs che dovrebbe essere facilmente visibile al tramonto di mercoledì 13 e per il resto della settimana. 
L'asteroide 2013Et, un 'sasso' vagante di circa 100 metri di diametro e passerà a circa un milione di chilometri dalla Terra.    “Il punto di massimo avvicinamento - ha spiegato Gianluca Masi, curatore scientifico del Planetario di Roma e responsabile del Virtual Telescope – è previsto per il 9 marzo alle 13,09 (ora italiana), quindi per noi in pieno giorno. Per chi si trova in Europa il momento migliore per osservarlo è stato invece la notte dell'8 marzo”. 
Le maggiori attenzioni sono però rivolte al passaggio della cometa Panstarrs, non ancora visibile dall'Italia e che dovrebbe fare capolino nel cielo di mercoledì 13, subito dopo il tramonto, “tra le 18,15 e le 20.00” ha spiegato Mario Di Sora, presidente dell'Unione Astrofili Italiani (Uai). 
La cometa raggiungerà il suo picco di luminosita (magnitudo 2,2) fra il 13 e il 14 marzo, anche se sarà possibile avere informazioni più accurate  solo tra qualche giorno, dopo il massimo avvicinamento al Sole. “I giorni migliori saranno certamente quelli tra mercoledì e sabato – ha proseguito Di Sora – e la Uai sta organizzando delle serate osservative, ma non sappiamo ancora se le condizioni meteo saranno favorevoli”.  
