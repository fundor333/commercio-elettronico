#titolo Tappi alluminio, Italia tra piu' virtuosi riciclaggio Ue - Rifiuti & Inquinamento - Ambiente&Energia
  ROMA - L'Italia e' uno dei Paesi europei piu' virtuosi nel riciclaggio dei tappi di alluminio. Lo rende noto l'EAFA, Associazione Europea che raggruppa i produttori del settore ricordando che in tutta Europa oggi viene gia' riciclato in media il 40% dei tappi a vite in alluminio, che nonostante le loro ridotte dimensioni, raccolti e riciclati sono una ricchezza. Il materiale che li costituisce puo' essere riciclato fino all'infinito senza che se ne pregiudichino qualita' e potenzialita' e le operazioni per il riuso impiegano fino al 95% di energia in meno rispetto a quella utilizzata per la loro produzione primaria, con una notevole riduzione i emissioni di gas serra. Il vantaggio delle chiusure in alluminio e' costituito dal fatto che possono essere raccolte insieme a frazioni di imballaggi oppure congiuntamente alla raccolta del vetro. In testa tra i paesi virtuosi con una percentuale elevata di riciclaggio ci sono la Germania (80%), l'Italia (50%) e la Gran Bretagna (40%). 
Queste prestazioni ambientali stanno incoraggiando a una conversione ai tappi di alluminio anche i produttori e gli imbottigliatori di vino, persuasi  dalle performance ecologiche e economiche del prodotto, che sembra avere piu' attrattive  dei nuovi tappi dell'era post sughero. 
L'alluminio riciclato si presta alla creativita': sono molte le linee di prodotti casalinghi e per la tavola, l'oggettistica, veicoli leggeri, ma anche i materiali per l'edilizia e l'isolamento.  
