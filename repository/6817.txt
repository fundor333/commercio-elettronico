#titolo Porti: Autorita' portuale Genova a Fruit Logistica Berlino - Porti e Logistica - Mare
  (ANSA) - GENOVA, 7 FEB - L'Autorita' Portuale di Genova e' presente con uno stand espositivo, in collaborazione con la Societa' per la gestione del Mercato Ortofrutticolo di Bolzaneto, alla ventesima edizione della piu' importante manifestazione fieristica dedicata all'ortofrutta, in svolgimento a Berlino dal 6 all'8 Febbraio. 
Circa 60 mila visitatori provenienti da 127 Paesi si ritrovano nella capitale tedesca dove li attendono 2.500 espositori in rappresentanza di 183 Paesi produttori di ortofrutta in grado di offrire il meglio della produzione mondiale. Fruit Logistica, si legge in una nota dell'autorita' portuale genovese, ''e' l'occasione perfetta per chi cerca contatti volti a sviluppare nuovi campi d'affari in un mercato, quale quello dei prodotti ortofrutticoli, in continua positiva espansione. La presenza del porto di Genova vuole sottolineare l'attenzione che lo scalo ligure rivolge agli operatori del settore per i quali e' in grado d'offrire specifici servizi dedicati a questo particolare tipo di merce''. A sottolineare l'importanza della manifestazione la presenza di oltre 900 giornalisti, provenienti da tutto il mondo, che seguono in diretta gli eventi che quotidianamente accompagnano lo svolgimento del salone fieristico. (ANSA).  
