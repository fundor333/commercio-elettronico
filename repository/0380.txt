#titolo Vaticano: storico, papa vuole Roma come ponte tra chiese - Diario Vaticano
  ''Un papa lo si deve giudicare a partire dall'inizio del suo pontificato. La sua storia precedente puo' servire solo a inquadrare, di solito a posteriori, alcune sue linee di governo, ma nulla di piu'''. E' quanto consiglia un'esperta di Storia del Cristianesimo che ha accettato di 'leggere' per l'ANSA i primi gesti di papa Francesco. 
 ''Per cominciare - spiega Emanuela Prinzivalli professore ordinario di Storia del Cristianesimo e delle Chiese presso l' Università La Sapienza di Roma - io non darei peso alle frasi che si possono ricordare del nuovo eletto, per esempio, sulle donne (in un contesto di critica alla presidente argentina), ma mi riserverei di vedere il futuro, a partire appunto dall' elezione''.    ''Nel suo nuovo ruolo di Papa - spiega la studiosa - Francesco è partito con alcuni segnali forti. In primo luogo il nome, che è un programma manifesto di richiamo al vangelo, e alla povertà evangelica come subordinata. L'ordine di questi valori e' ben delineato nel testamento di San Francesco. Il secondo importante segnale e' l'aver fortemente accentuato la sua funzione di vescovo di Roma, l'aver messo in primo piano il rapporto vescovo-popolo, che è un richiamo implicito al Concilio Vaticano II''. 
 Cosi' come, inoltre, ''la funzione della preghiera silenziosa di intercessione'' quando Bergoglio affacciato alla loggia di San Pietro ha chiesto ai fedeli riuniti in piazza di pregare per lui.    Ma anche, sottolinea la storica, ''la valorizzazione di alcune pratiche di pietà popolare specificatamente romana, condivise dai papi ne corso dei secoli, come la devozione a Maria, salus populi romani''. E guardando sempre alle prime parole pronunciate da Papa, la studiosa rileva come sia importante la scelta di Jorge Bergoglio di ''essersi menzionato non come Papa ma come vescovo di Roma''. 
 ''E cio' diventa più significativo - aggiunge - se si nota come per indicare il ministero petrino abbia usato la formula di sant'Ignazio di Antiochia (vescovo e martire siriano del II  secolo), che mostra la Chiesa di Roma come 'colei che presiede nella carità tutte le Chiese'''. ''In altre parole, Papa Francesco sembra aver voluto sottolineare come è dalla chiesa di Roma, e non in primis dalla figura del suo vescovo, che promana la carità, o fratellanza di tutte le chiese''.''Questo crea un ponte e un modo di vedere l'ecclesialità - aggiunge - più consono rispetto alle chiese ortodosse e a quelle orientali''. Importante infine, a suo avviso, il senso di collegialità, ampiamente sottolineato dal nuovo Papa.     Fin qui lo spirito religioso del nuovo Pontefice: ''Ora bisognera' vedere - dice ancora Prinzivalli - se e come il Papa saprà incidere sui gravi problemi della macchina organizzativa vaticana''.  
