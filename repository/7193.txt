#titolo William e Kate - Protagonisti
La cicogna porterà a Buckingham Palace un 'royal baby' con la corona. Maschio o femmina, il primo nato di William e Kate salirà un giorno sul trono. L'annuncio è arrivato dal Cabinet Office dopo che il primo ministro David Cameron, il Commonwealth e la stessa Regina Elisabetta si erano ufficialmente schierati.  
 La 86enne sovrana, che quest'anno ha celebrato il Giubileo di Diamanti, aveva fatto sapere qualche mese fa di essere favorevole a una modifica della legge salica per consentire alle primogenite Windsor di salire al trono anche in presenza di fratelli maschi. Se ne parla da tempo e l'iniziativa tecnicamente non è ancora andata in porto perché manca ancora il via libera dei 15 membri del Commonwealth, ma il Cabinet Office (l'equivalente britannico della presidenza del Consiglio) ha dato luce verde alla norma di fatto: come previsto, il bebé di William e Kate é stato il fattore determinante. "Siamo di fronte a una anomalia", aveva detto il primo ministro David Cameron, "una contraddizione rispetto al diritto alla parità dei sessi". Cambiare la legge salica sulla successione reale richiede un atto del Parlamento che revochi o emendi una serie di leggi, a partire dal Bill of Rights del 1668 e fino al Royal Marriage Act del 1772. 
 Deve quindi arrivare l'imprimatur unanime dei membri del Commonwealth, dei quali la regina è capo di Stato, tra cui Australia, Canada e Nuova Zelanda. La riforma, secondo fonti di Downing Street, si applicherebbe ai figli di Carlo e ai loro figli e vedrebbe anche un avanzamento della principessa Anna, secondogenita di Elisabetta, al quarto posto nell'ordine di successione, davanti ai fratelli minori Edoardo e Andrea. Ma era soprattutto in vista di una gravidanza di Kate che Elisabetta aveva deciso che il tempo stringe. La regina è una donna pragmatica e non è cieca alla straordinaria simpatia che la coppia William e Kate riscuote in tutto il mondo.  
