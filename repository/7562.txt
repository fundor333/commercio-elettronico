#titolo Costa D'Avorio: Didier Drogba - Le Stelle - Mondiali Sudafrica
  Un africano come protagonista del Mondiale. L'obiettivo di Didier Drogba e' questo, e l'ha anche pubblicamente dichiarato, visto che sottrarsi alle responsabilita' non rientra fra le caratteristiche del bomber del Chelsea e della Costa d'Avorio. 
 
Nato nel popoloso quartiere di Yopougon, uno dei piu' poveri di Abidjan, il giovanissimo Didier si sentiva comunque felice, perche' fra le strade sterrate della sua zona poteva coltivare, dalla mattina alla sera, quella che e' sempre stata la sua grande passione: tirare calci ad una sfera, prima di stracci poi di materiali sempre piu' pregiati, ed inseguire a piedi nudi (giocava quasi sempre scalzo) il sogno di fare il calciatore. ''Non mi preoccupavo del futuro, ne' pensavo ai soldi - ha raccontato - perche' era troppo bello inseguire quel pallone''. 
 Delle tendenze del figlio si accorse ben presto papa' Albert, al punto da spedire il suo bambino, a soli 5 anni, in Francia da uno zio calciatore. ''Ma lo feci anche - ha precisato - per essere sicuro che frequentasse scuole migliori di quelle che c'erano qui''. 
Furono anni difficili, il giovanissimo Didier soffriva di 'mal d'Africa' e piangeva sempre. Poi si convinse definitivamente quando di anni ne aveva 13 e tutta la famiglia si sposto' in Francia. In quel momento, e anche se i rapporti con il padre si erano guastati, riprese a sognare con convinzione e non si perse d'animo nemmeno quando si ritrovo' a giocare in una squadra di dilettanti, il Levallois-Perret, anziche' sui palcoscenici che aveva sempre sognato. 
 La sua esplosione avvenne piu' tardi del previsto, dopo le esperienze al Le Mans e Guingamp, ma fu totale, al punto che nel 2004 Drogba era l'idolo indiscusso di Marsiglia, e un attaccante per il quale nell'estate di quell'anno il Chelsea pago' 24 milioni di sterline. A Londra arrivo' anche Mourinho e cominciarono le vittorie, come i due titoli di Premier, e ci furono esperienze comunque da ricordare, come la Champions persa ai rigori a Mosca nel 2008 e la finale sfiorata nel 2009, con i londinesi eliminati dal Barcellona e Drogba che si avventa sull'arbitro Ovrebo e lo insulta in mondovisione. 
 Ora gli manca solo una grande conquista con la Costa d'Avorio per far impazzire una nazione intera, conosciuta non piu' solo come grande esportatrice di cacao ma anche di bravi calciatori. 
Â   
