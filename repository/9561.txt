#titolo Grillo pronto a traversare lo Stretto di Messina - Politica
Beppe Grillo sbarca in Sicilia. A nuoto. Tra poco come annunciato, il comico traverserà lo Stretto di Messina a larghe bracciate, per raggiungere l'isola dalla Calabria e dare il via al tour elettorale che per 17 giorni lo vedrà girare in camper per promuovere il Movimento 5 Stelle e il candidato alla presidenza della Regione, Giancarlo Cancellieri. 
 "Arriverò dal Continente, a nuoto da Reggio Calabria a Messina - raccontava lo stesso Grillo sul suo blog il 14 settembre - Mi sto allenando ogni giorno a Nervi. Di tanto in tanto incontro un nuotatore e gli chiedo 'Si va di qua per La Spezia?'. Pochi hanno il senso dell'umorismo, alcuni mi danno anche delle indicazioni 'Si, ma è lontana' oppure 'No, di qua si va per San Remo' e mi guardano mentre mi allontano con delle poderose bracciate". 
 Al netto della ironia, metterà alla prova il fisico, Beppe Grillo, per i mari e le vie della Sicilia. Dopo la traversata dello Stretto, ha annunciato, raggiungerà i 35 Comuni in cui farà tappa "correndo come Forrest Gump". 
 Intanto, su You Tube circola un video datato 24 aprile 2012 e pubblicato dallo staff di Grillo, che riprende il comico allenarsi in una piscina del Veneto. Spiega che lo fa per un'ora e, racconta, "è anche il mio modo di scaricare la tensione". Poi scherza: "Qui sono tutti anziani. Sono anziano anch'io. Ieri ho trovato un femore...". Significativo il titolo del video: "Beppe meglio di Mao". Il riferimento è alla nuotata che il rivoluzionario cinese fece nel luglio 1966, quando era già ultrasettantenne, nel fiume Yangtsi. Erano gli albori della rivoluzione culturale. 
  
