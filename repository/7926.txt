#titolo Informazioni utili Da sapere prima di partire - In Viaggio
  Mercoledì 27, giorno dell’ultima udienza di Papa Ratzinger, in previsione della grande affluenza di pellegrini e turisti il Comune di Roma aumenterà del 40% la presenza delle forze in campo, tra vigili, volontari, uomini delle protezione civile, vigili, Ama, Acea e Atac. Per vigilare su ingiustificati aumenti dei prezzi in locali e bar in prossimità di piazza San Pietro verrà creata una task force di vigili in borghese (nell’ambito dei 220 previsti in servizio) che monitoreranno tutta l’area. Proprio per mantenere alta l’attenzione a riguardo, tutte le categorie e i cittadini sono inviati a segnalare eventuali abusi allo 060608 o allo 060606, call center aggiornati in tempo reale e aumentati anch’essi di 50 unità. Il richiamo generale è alla moderazione, considerato il lungo periodo di eventi che si succederanno per tutto il mese di marzo. Previste 30 navette con corse specifiche dalla Stazione Termini a Santo Stefano in Sassia. Sempre presso la stazione, oltre ad un nuovo Infopoint, 30 volontari della Protezione Civile indicheranno ai turisti appena arrivati come raggiungere gli autobus, la metro e la biglietteria mobile installata per l’occasione  in Piazza dei 500 (un’altra verrà posizionata in via Ottaviano). Potenziate le corse della Metro A, con treni ogni 3 minuti. Alle uscite del GRA in direzione San Pietro nuclei di motociclisti scorteranno gli autobus in arrivo fino ai parcheggi di via Cardinal Micara e via delle Fornaci per poi indirizzare i visitatori sui mezzi verso San Pietro. Lungo tutta via della Conciliazione sarà possibile seguire l’udienza del Papa, prevista per le 10.30, su 4 maxischermi di 25 mq installati per l’occasione. Sarà però lasciato un varco libero per un eventuale accesso della Papa-mobile. Il normale traffico sul Lungotevere verrà garantito. Oltre a mercoledì le altre date calde previste saranno giovedì 28 febbraio, quando Ratzinger si leverà in volo alla volta di Castel Gandolfo, e quelle comprese tra l’inizio conclave e l’intronazione, quando, a detta del sindaco Gianni Alemanno, “si avrà il problema vero”. Rispetto allo stesso periodo dell’anno Lastminute.com registra un aumento di prenotazioni alberghiere su Roma dell’80% da parte dei turisti tedeschi, seguiti dagli spagnoli con un + 44% e dai francesi con + 36. Del 10% in più le richieste italiane. “E’ interessante vedere come anche il turismo religioso”, ha segnala l’ad di Lastminute.com Spagna e Italia Francesca Benati, “un target tipicamente più tradizionalista ed anagraficamente più maturo, oggi si rivolga ad Internet per effettuare ricerche e prenotazioni, soprattutto sotto data”. Valido supporto per i turisti stranieri anche il poco noto contact center istituzionale Easy Italia 039039039 , attivo tutti i giorni dalle 10 alle 18 con operatori parlanti 8 lingue. L’Opera Romana Pellegrinaggi organizza tour ad hoc per i visitatori che si intratterranno per più giorni nella Capitale.  
