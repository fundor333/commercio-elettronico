#titolo Grecia: Otto Rehhagel - Gli Allenatori - Mondiali Sudafrica
  Otto Rehhagel, soprannominato “Re Otto” (mentre lui ama auto-soprannominarsi “Bimbo della Bundesliga”), è nato il 9 agosto 1938 ad Essen (Germania) e guida la nazionale ellenica dall’estate 2001. Nel corso di questi anni Rehhagel è riuscito a superare il primato di 74 panchine con la nazionale ellenica, che era detenuto da Alketas Panagoulias. Dopo una discreta attività da calciatore, iniziata nel Rot Weiss Essen (dal 1960/61 al 1962/63), ha fatto le cose migliori vestendo le casacche dell’Hertha Berlino (dal 1963/64 al 1965/66) e del Kaiserslautern (dal 1966/67 al 1971/72). 
 La sua carriera tecnica inizia alla guida del Kickers Offenbach (dal 1973/74 al 1974/75), ma è legata soprattutto al Werder Brema, club nel quale è approdato una prima volta nel 1976 (rimanendovi dal 29 febbraio al 30 giugno) ed in cui è tornato nell’estate del 1981 per rimanervi 14 stagioni consecutive (dal 1981/82 al 1994/95). Tra i due cicli a Brema si ricordano le panchine di Borussia Dortmund (dal 1976/77 al 1977/78, dove subì una clamorosa sconfitta per 0-12 dal Borussia Moenchengladbach che gli valse il soprannome di Otto Tor-hagel – in tedesco Tor significa gol, Hagel grandinata), Arminia Bielefeld (nel 1978/79) e Fortuna Dusseldorf, club con cui vinse la coppa tedesca edizione 1979/80. Dopo la seconda esperienza a Brema, Rehhagel passa al Bayern Monaco, dove resta una sola stagione (nel 1995/96, venendo comunque esonerato in primavera), quindi termina la sua carriera nei club con il Kaiserslautern, dove rimane dall’estate 1996 all’ottobre 2000. Nel suo palmares tecnico troviamo 3 campionati tedeschi (Werder Brema 1987/88 e 1992/93, Kaiserslautern, 1997/98), 3 coppe di Germania (Fortuna Dusseldorf 1979/80, Werder Brema 1990/91 e 1993/94), 3 supercoppe di Germania (Werder Brema, 1988, 1993 e 1994), ed 1 coppa delle Coppe (Werder Brema 1991/92). 
 Rehhagel è stato il primo uomo ad aver totalizzato - considerando sia le gare da giocatore, sia quelle da tecnico - oltre 1000 gare in Bundesliga. Il titolo più importante della sua carriera tecnica è però quello di campione d’Europa conquistato sulla panchina della Grecia, nell’edizione di Portogallo 2004. Nell’estate 2008 non è però riuscito a difendere il titolo, venendo eliminato nella fase a gironi dopo 3 sconfitte in altrettante gare, subite da Russia, Spagna e Svezia. Il riscatto è stato però immediato, avendo qualificato la Grecia ai Mondiali dopo 16 anni di assenza.  
