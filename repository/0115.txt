#titolo Santangelo: 'I veri colpi vincenti? Amore e castita'' - Altri Sport
Non rinnega nulla del suo passato sportivo, ma l'ex campionessa di tennis Mara Santangelo oggi è un'altra persona, rinata dopo un viaggio a Medjugorie;  una donna irriconoscibile rispetto al passato, benchè la sua bellezza sia rimasta intatta. ''E' il cuore che è cambiato'' dice, ''ho scoperto il valore della verità e del bene, della castità e dell'amore vero'', e dal Papa nuovo mi aspetto che ''continui a condurre la Chiesa sulla via del bene e della verità, allontanando il male che c'è in tutti gli ambienti e dunque anche nella Chiesa''.    E' la stessa Mara atleta giramondo e molto ammirata, vincitrice nel doppio al Roland Garros e agli internazionali d'Italia, oltre che di una Fed Cup con la nazionale, a parlare di se' e della sua storia passata e presente nel libro  ''Te lo prometto'' (Piemme editore) presentato stasera a Roma. 
 La nuova vita di Mara comincia nel 2009, al culmine della carriera, ma con due seri problemi che l'affliggono: una, la malformazione ai piedi che l'atleta non riesce piu' a dominare e che non le consente di giocare come vorrebbe; l'altra, l'inquietudine interiore, perchè sente che pur avendo tutto, soldi successo bella vita, non è felice. 
 ''Poi l'amico Paolo Brosio mi parlo' di Medjugorie, il paesino bosniaco dove da oltre trent'anni si verificano delle misteriose apparizioni della Madonna a un gruppetto di veggenti''. Mara ci va piu' per curiosità che altro (''la mia era una fede tiepida, non ero nemmeno cresimata, non andavo in chiesa, insomma'') e lì accade l'imprevisto. Dopo una notte di preghiera in mezzo ai sassi sulla collina delle apparizioni, Mara riscopre la fede. Non fu incantesimo o suggestione, ''Semplicemente ebbi le risposte che cercavo. Quella sera chiesi a Maria di farmi capire cosa devo fare. Glielo chiedevo con ansia, perchè per noi sportivi è un problema quando la carriera finisce. Uno cosa fa? Avevo il vuoto davanti. Ho avuto le risposte che cercavo e mi sono sentita serena''.  
