#titolo Fibrillazione atriale,nuovo farmaco riduce rischio ictus - Sanità - Salute e Benessere
     (ANSA) - ROMA, 10 MAR - Sarà il capoluogo emiliano ad
ospitare 150 professionisti della Faculty e i circa 1.000
specialisti che parteciperanno alla decima edizione del
Congresso Nazionale dell'Associazione Italiana di Aritmiologia e
Cardiostimolazione (Aiac) al Palazzo dei Congressi. 
Fra i tanti temi discussi verrà acceso un faro di
approfondimento sulla problematica della prevenzione
cardioembolica nella fibrillazione atriale, cioè il rischio,
molto maggiore rispetto alla norma, di essere colpiti da ictus
per i pazienti affetti da questa aritmia. 
La fibrillazione atriale, che riguarda in uguale misura maschi e
femmine, dopo i 45 anni si manifesta in 1 persona ogni 4 nel
corso della restante vita. Si stima che il numero di persone
affetto da aritmia sia di 3 milioni negli Stati Uniti e 5
milioni in Europa. In Italia i pazienti sono oltre 600mila con
circa 120mila nuovi casi ogni anno. Di questi, più della metà
potrebbero essere candidati ad assumere i nuovi anticoagulanti,
che saranno presentati nel corso della kermesse bolognese, con
un risparmio per il Sistema Sanitario Nazionale pari a 170
milioni di euro in 5 anni, rispetto ai costi del trattamento
attuale. "Fino ad oggi - spiega il professor Biagio Sassone,
coordinatore organizzativo del congresso - la prevenzione del
rischio veniva affidata al Warfarin, meglio conosciuto col nome
commerciale di Coumadin, un anticoagulante utilizzato da oltre
cinquant'anni". 
Un farmaco importantissimo ma che al tempo stesso impone, a
coloro che ne fanno uso, di sottoporsi a prelievi periodici,
generalmente ogni 3-4 settimane, per controllare il livello di
coagulazione del sangue e ritarare ogni volta la nuova dose da
assumere, con riflessi pesanti sulla qualità della vita. A ciò
va aggiunta la possibilità, tutt'altro che remota, di errori
nell'assunzione del farmaco, la cui dose varia di giorno in
giorno, con la conseguente maggiore esposizione al rischio
emorragico, soprattutto in persone anziane ed un ulteriore
aumento dei costi per il Sistema Sanitario Nazionale. Da
considerare anche quelli indiretti che derivano dalla complessa
organizzazione che gira attorno alla terapia con Coumadin e che
pesano sulla famiglia e sulla società. 
"Siamo vicini ad una svolta epocale - aggiunge Sassone - Il
paziente verrà liberato dalla schiavitù del prelievo, in quanto
la dose da assumere sarà fissa e non più variabile. Poi, la
nuova terapia presenta un rischio emorragico più basso, anche
per la semplicità dell'assunzione, garantendo la stessa
efficacia nel prevenire l'ictus". 
Di rilievo le novità che saranno presentate anche in campo non
farmacologico, in particolare per i pazienti con elevato rischio
emorragico che non possono assumere nemmeno i farmaci di nuova
generazione. Grazie ad una metodologia mini-invasiva, che
consiste nell'inserimento di vere e proprie protesi nell'atrio
sinistro che impediscono all'embolo di staccarsi dalla parete e
andare ad occludere i vasi che trasportano il sangue al
cervello, l'ictus viene evitato. 
Bologna non sarà solo capitale della scienza, ma anche della
solidarietà per le popolazioni emiliane colpite dal sisma dello
scorso anno. In un'area del Palazzo dei Congressi sarà allestita
un'esposizione di prodotti tipici emiliani con la possibilità
per i partecipanti al congresso di assaggiare le eccellenze
della regione. Infine, con la campagna "Metti in moto il tuo
cuore", il parallelismo tra il ritmo del cuore e quello dei
motori, con la presenza di Ducati, Alfa Romeo e i motori della
VM, aziende che rappresentano l'orgoglio del nostro Paese.
