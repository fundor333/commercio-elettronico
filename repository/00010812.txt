#titolo Afghanistan, attacco alla base di Harry: morti 2 marines, incolume il principe - Mondo
ROMA - Attacco talebano alla base di Camp Bastion, nella provincia di Helmand nel sud dell'Afghanistan, la postazione britannica dove da alcuni giorni e' di istanza il principe Harry. Nell'attacco sono rimasti uccisi due marines americani, hanno fatto sapere fonti di Washington, dietro anonimato, mentre l'Isaf ha precisato che il principe britannico non e' rimasto coinvolto nell'attentato: ''era nella base ma non e' mai stato in pericolo'', secondo un portavoce Nato. 
 Un nuovo attacco talebano in Afghanistan che arriva a pochi giorni dalle minacce contro Harry - pilota di elicotteri Apache che proprio oggi festeggia il suo 28/mo compleanno -, arrivato qualche giorno fa in Afghanistan per una missione di quattro mesi. Sabato scorso Harry e' finito nel mirino dei talebani: ''faremo di tutto per ucciderlo o catturarlo'', aveva annunciato un portavoce dei ribelli, Zabiullah Mujahid.    Ma sull'attacco - considerando che le vittime sono due marines Usa - pesa anche un'altra minaccia dei talebani, quella lanciata contro gli americani sulla scia delle proteste del mondo islamico dopo il film sul profeta Maometto. Martedi' i ribelli afgani hanno infatti lanciato un appello, chiamando a raccolta tutti i combattenti per ''vendicarsi'' su soldati americani'' per la pellicola firmata negli Stati Uniti. Non e' infatti chiaro - riporta anche la stampa americana - se l'attacco sia legato alle proteste scoppiate in seguito al film anti-islam.    Fonti dell'amministrazione americana precisano intanto che l'attacco Ã¨ stato effettuato con varia artiglieria, da mortai a razzi, incluse piccole armi da fuoco.    Camp Bastion e' la base dell'aeronautica inglese vicino a Camp Laetherneck, la principale base dei marines a Helmand. E' la base dove la scorsa settimana e' arrivato il principe Harry, tornato in Afghanistan quattro anni e mezzo dopo che la sua prima missione nel Paese era stata interrotta quando i media avevano svelato dove si trovava. Il rischio che lui e i suoi compagni venissero presi di mira dai talebani era troppo alto ed il principe era dovuto rientrare. Questa volta la presenza del capitano Wales, questo il nome di Harry nell'esercito, e' stata resa nota fin dall'inizio. Dopo 18 mesi di intenso addestramento, per il terzo in linea di successione al trono inglese, il lavoro  previsto e' per lo piu' in aria, ai comandi di un Apache, difficilmente quindi alla portata dei ribelli.  
