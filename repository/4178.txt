#titolo Porti: Andora, via libera a opere a terra - Porti e Logistica - Mare
  (ANSA) - ANDORA (SAVONA), 11 MAR - Disco verde per il Puo, il Piano Urbanistico Operativo, del porto di Andora che riguarda principalmente le opere a terra dell'approdo turistico. La Conferenza dei Servizi, in sede deliberante, ha approvato il progetto definitivo in Regione.      Il progetto prevede di riorganizzare le funzioni e l'aspetto estetico dell'area portuale ai piedi del promontorio di Capo Mele realizzando alcune importanti infrastrutture quali la nuova sede della Capitaneria di Porto, gli uffici amministrativi, spazi per le associazioni legate al porto, locali commerciali e strutture a servizio dell'attivita' dei pescatori. Inoltre, verranno realizzati un Auditorium da circa 600 posti, un albergo e un residence. Nell'area troveranno posto anche una serie di parcheggi pubblici. 
"I volumi edilizi - spiega il sindaco Franco Floris - si sposano perfettamente con l'ambiente circostante. Le strutture saranno di minimo impatto visivo, grazie alla scelta di limitare lo sviluppo in altezza in favore di una maggiore estensione planimetrica. I materiali utilizzati saranno la pietra e il legno, associati con un ritmo semplice e continuo. Sar√† realizzato un giardino pensile che aumentera' la percezione della vegetazione che caratterizza il promontorio a chi lo guarda dal mare. Tutte queste opere sono previste nell'autorizzazione di massima, ai fini ambientali, rilasciata dalla Regione in sede di Conferenza dei Servizi".    Ora il Comune puo' passare alla progettazione definitiva delle opere per procedere poi all'attuazione di almeno uno dei lotti nei quali e' stato suddiviso il progetto. "L'opera potrebbe essere conclusa nel giro di 10-15 anni e Andora avra' cosi' a disposizione uno dei porticcioli piu' grandi della regione", conclude il sindaco Floris. (ANSA)  
