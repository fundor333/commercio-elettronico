#titolo Da Rivera a Balotelli, calcio amore e gossip - Photostory Sport
  Amore e calcio ai tempi della tv. La storia è piena di flirt e veri sentimenti nati ai margini dei campi di gioco. La notorietà suscita simpatia e facilita le relazioni, anche se non tutto poi va per il verso giusto. La storia tra Mario Balotelli e Raffaella Fico che va avanti a mezzo stampa è solo l'ultimo di una lunga serie di 'amori' che hanno 'appassionato' i mass media. 
 Il più famoso e tormentato degli amori calcistici è forse quello della signora napoletana Sinagra con Diego Armando Maradona. Ne nacque un bambino, oggi un giovanotto bravino con il pallone, con il quale però anche a distanza di 25 anni il pibe de oro non ha mai voluto avere rapporti All'ombra della capitale si ricorda ancora la storia di Paulo Roberto Falcao, centrocampista brasiliano della Roma anni 90, con la bellissima signora Frontoni. Negli anni 70, dalle parti del Milan nacque la storia fra l'abatino Rivera e la bellissima Elisabetta Viviani: ebbero una figlia, e ad amplificare la vicenda fu la tv, palcoscenico dell' amore fra la giovane attrice e il calciatore, bravo simpatico e in carriera. 
 All'inizio del 2000 finiva regolarmente sui giornali il calciatore Francesco Coco con tutte le sue innamorate, fra le altre Manuela Arcuri. 
 A lungo ha fatto la fortuna dei tabloid la tormentata storia del campione triste Ronaldo con Susane Werner, finita con la separazione e la consolazione di lui fra le braccia di Milene e di lei tra quelle capaci del portiere Julio Cesar. Intanto proprio ieri l'ex fuoriclasse brasiliano ha annunciato che il suo matrimonio con Bia Antony è infatti arrivato alla fine. La donna - con la quale l'ex Fenomeno era sposato da circa sette anni e ha avuto due figlie - passerà il Capodanno con la famiglia a Ibiza, dove la coppia aveva comprato casa, Ronaldo si trova a Punta del Este in compagnia di amici.    Si tratta del terzo divorzio per l'ex giocatore di Inter e Milan: prima del matrimonio-lampo, nel 2005, con la presentatrice Daniella Cicarelli, Ronaldo cinque anni prima si era sposato un'altra volta, in quell'occasione con Milene Domingues, che era incinta di quattro mesi.  
 Tutta fototelevisiva, perfino nei suoi risvolti matrimoniali, la storia d'amore del capitano della Roma Francesco Totti con Ilary Blasi. 
 E' di pochi anni fa l'amore litigarello di Bobo Vieri e Elisabetta Canalis, finito come sappiamo. Non è finita, ma è sempre sotto i riflettori la storia di David Beckham e della ex Spice Victoria Adams. Inseguita dai fotografi e dai tabloid di tutto il mondo, la coppia inglese resiste, nonostante le voci sui tradimenti di lui, che però sarebbero regolarmente perdonati da lei. Coppia inossidabile anche quella formata da Alessandro Costacurta ex del Milan, e Martina Colombari, ex miss Italia, ora attrice. Riflettori spesso puntati, ancora oggi, su Sven Goran Eriksson, allenatore svedese, ex tecnico di Lazio e Roma, sempre alle prese con nuove fidanzate in giro per il mondo. 
 Risale a tempi più lontani, quando i media non avevano 'scoperto' il filone 'amori calcistici', il flirt di Claudia Mori e Ramon Francisco Lojacono, giovanissima cantante lei, calciatore della Roma lui. Se ne parlò appena, ma fu fuoco di paglia, perchè la Mori preferì Celentano al calciatore. Negli anni 60 fece scalpore la storia avversata tra il calciatore brasiliano nero José Germano e la contessina Giovanna Agusta. Partita impossibile per quei tempi, infatti finì male come molte di queste storie tra sport e spettacolo.  
