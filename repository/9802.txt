#titolo Usa: tagli spesa-aumento tasse, il fiscal cliff  - Mondo
  NEW YORK - Il 'fiscal cliff', il precipizio di bilancio americano. Previsto nel 2011 nell'ambito dell'accordo sul tetto del debito, prevede tagli automatici alla spesa e un aumento delle tasse che si abbatterà sulle famiglie americane con una potenza da 600 miliardi di dollari solo nel 2013, poco meno del piano di stimolo approvato dal presidente americano Barack Obama nel 2009, poco dopo il suo insediamento. 
 Il 'fiscal cliff' scatterà fra la fine del dicembre 2012 e l'inizio del gennaio 2013 e prevede misure impopolari sia fra i repubblicani sia fra i democratici: iniziative rigide e stringenti, quali il taglio delle spese per la difesa e la fine degli sgravi fiscali per i lavoratori, delineate proprio per costringere i due partiti a trattare e a cercare un compromesso serio per il risanamento dei conti pubblici americani. Un accordo bipartisan che sblocchi la paralisi di Washington come accaduto nel 2011, quando il duro scontro sull'aumento del tetto del debito è costato agli Stati Uniti il primo downgrade della loro storia. Se il fiscal cliff non sarà evitato, gli Stati Uniti oltre ai tagli alla spesa e all'aumento delle tasse si troveranno anche ad avere uno spazio di manovra limitato per gestire il debito: nel fiscal cliff rientra anche l'aumento del tetto del debito, attualmente fissato a 16.400 miliardi di dollari, quota che verrà raggiunta alla fine del 2012. Il fiscal cliff è l'eredità dell'aumento del tetto del debito, che ora riporta gli stessi protagonisti del duro scontro del 2011 a sedersi di nuovo alla stesso tavolo. Determinanti per un eventuale compromesso saranno infatti oltre a Obama, lo speaker della Camera John Boehner e l'ex candidato alla vicepresidenza Paul Ryan che, in quest'occasione, si troverà a fare i conti con un ruolo più nazionale e non solo limitato al Congresso. 
 La posta in gioco è alta: senza un'intesa in Congresso per scongiurarlo, gli Stati Uniti rischiano la recessione. Senza un'intesa, infatti, l'aliquota federale media su ogni famiglie salirà fino a cinque punti percentuali al 24,3%. Ed è proprio sulle tasse che si gioca la partita, con i repubblicani contrari a un aumento della pressione fiscale per i più ricchi e i democratici, con Obama in testa, che vogliono più tasse sui paperoni americani per mantenere bassa la pressione fiscale sulla classe media.  
