#titolo Ue finanzierà depositi Gnl in 139 porti - Industria e trasporti - ANSA Europa
   La Commissione europea prevede di finanziare con 1,2 milioni di euro un piano per equipaggiare, entro il 2025,  139 porti  con stazioni di servizio fornite di Gnl ( Gas naturale liquefatto ). Il piano fa parte della nuova strategia dell'Ue sui combustibili puliti. La proposta della Commissione è di accelerare la costruzione di stazioni di servizio fornite di Gnl in tutti i porti, marini e fluviali, connessi con la Rete di trasporti trans-europea (TEN-T).    
   
 Si tratta di 139 scali, all'incirca il  10% dei porti europei . Secondo le previsioni, gli scali marittimi saranno provvisti di queste stazioni entro il 2020, mentre il termine del progetto per i bacini fluviali  è nel 2025. La realizzazione del piano verrà a costare circa 2,5 milioni di euro. I terminal dovranno attenersi a nuovi regolamenti e procedure che saranno disponibili nel 2014. 
   
 Secondo le normative dell'IMO (Organizzazione marittima internazionale) e dell'UE in proposito,  la quantità di zolfo presente nel carburante per navi sarà già ridotta allo 0,1 % entro il 2015. Inoltre, sono in via di approvazione requisiti più severi per  incoraggiare l'utilizzo di carburanti alternativi , come il Gnl, un gas naturale inodore, incolore, non tossico e non corrosivo, particolarmente adatto per i trasporti su lunga distanza. 
   
 L'alto costo di produzione e  l'assenza di infrastrutture adatte  ne hanno finora frenato l'utilizzo. A oggi, infatti, soltanto i porti di Norvegia e Svezia sono forniti di stazioni di servizio per il rifornimento su piccola scala di Gnl. 
   
    
