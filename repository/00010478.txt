#titolo A Milano 2, nel condominio delle starlette - Cronaca
  MILANO - Una bella ragazza di colore che cerca di nascondere il volto con una sciarpa girocollo, poco prima delle tredici, sale su un fuoristrada americano Hummer e va via sgommando.    Liquida i cronisti con un ''Non ho niente da dire''. A detta di alcuni vicini, la giovane sarebbe una delle tante starlette della tv che abitano in questo comprensorio residenziale di via Olgettina a Milano 2. Giovani che, in alcuni casi, sono salite alla ribalta, piu' che per le apparizioni catodiche, perche' avrebbero frequentato i 'festini' del premier.    La 'Dimora Olgettina' e' un grande complesso residenziale costruito di recente a due passi dall'Ospedale San Raffaele. Sei scale che si affacciano su un giardinetto, abitate da famiglie e studenti della vicina Universita' San Raffaele. 
 ''Qui vivono anche delle belle gnocche'', e' la colorita risposta di una signora alle domande dei giornalisti che da stamane affollano gli androni.    In pochi hanno voglia di parlare e soprattutto di fare nomi. Una coppia di ricercatori, Andrea e Giulia, racconta di ''un via vai di macchinoni e taxi alla sera'', ma escludono di aver notato volti noti. ''L'unica e' la Minetti. Una volta mi ha aperto il portone - ricorda Andrea -. Ma e' da quando e' diventata consigliere regionale che non si vede piu'''.             Qualcuno, a proposito della presenza nel condominio di 'vallette' che avrebbero animato le feste nelle residenze di Silvio Berlusconi, si sbilancia, a patto di rimanere anonimo. ''E' impossibile non notarle. Belle e con macchinoni. Vivono da sole in mono o bilocali. Qui ci vive ad esempio Barbara Guerra. L'ho incrociata piu' volte. Ma non e' l'unica''. Tutte in affitto. ''Si' perche' qui non ci sono case di proprieta'. Solo in affitto da un'immobiliare di Monza. E sono pure cari. Per un bilocale si arriva anche a 1.300 euro al mese''.  
