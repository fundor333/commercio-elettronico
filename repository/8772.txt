#titolo Da Ue ok a import carne manzo trattata con acido lattico - Agroalimentare - ANSA Europa
     (ANSA) - BRUXELLES, 4 FEB - Via libera della Commissione
europea - con il benestare dell'Autorita' europea per la
sicurezza alimentare (Efsa) - alle importazioni di carcasse di
bovini che hanno subito un trattamento di decontaminazione con
acido lattico. La decisione, che entrera' in vigore il prossimo
25 febbraio, di fatto permette di 'normalizzare', dopo la fine
della 'guerra' della bistecca durata alcuni decenni, gli scambi
commerciali nel settore delle carni bovine tra l'Ue e gli Usa. Quest'ultimi, utilizzano l'acido lattico al momento della
macellazione per ridurre la contaminazione da microrganismi come
Salmonella o Campylobacter.  Pratica che, per estensione e a
determinate condizioni, ora potra' usare anche il produttore
europeo. Ma la Commissione Ue mette in guardia: l'acido lattico
non puo' in nessun modo sostituire il rispetto di buone prassi
igieniche "dal produttore al consumatore" in vigore nell'Ue, al
fine di garantire che gli alimenti di origine animale non
contengano microrganismi patogeni.   
   L'Efsa ha espresso un parere favorevole sulla sicurezza e
sull'efficacia dell'acido lattico nel luglio 2011. (ANSA).
