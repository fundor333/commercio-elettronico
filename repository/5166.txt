#titolo Ilva, trovato l'accordo: cigs evitata coi contratti di solidarietà - Economia
  ROMA - Scongiurato l'utilizzo della Cigs per i lavoratori dell'Ilva e la dichiarazione di esuberi, utilizzando il ricorso ai contratti di solidarieta' su base annua con verifica semestrale. Ne da' notizia la Fim Cisl. 
   
 ''E' in fase conclusiva, la trattativa per la gestione della Cigs che l'azienda  aveva richiesto per un massimo di 4.500 per il 2013 e 6.500 lavoratori per il  2014'', spiegano in una nota il segretario nazionale della Fim Cisl Marco  Bentivogli e il coordinatore nazionale Sandro Pasotti. ''La nostra azione -  proseguono - ha consentito di scongiurare l'utilizzo della Cigs e la  dichiarazione di esuberi utilizzando il ricorso ai contratti di solidarieta' su  base annua con verifica semestrale. Tale risultato consente di ridurre  sostanzialmente i numeri complessivi dei lavoratori coinvolti a 3.749 per il  2013 e le per percentuali massime di riduzione di orario al 33% per ogni  lavoratore coinvolto''. 
 ''L'accordo - spiegano i sindacalisti - prevede inoltre un protocollo di  relazioni industriali che fissa un metodo volto ad una maggiore trasparenza e  condivisione con un percorso periodico di verifica, in sede interministeriale  (welfare, ambiente e sviluppo economico) dei passaggi relativi al monitoraggio  della gestione dei contratti di solidarieta', del piano industriale e degli  investimenti e degli interventi relativi alle opere di ambientalizzazione e  riqualificazione industriale previsti dall'Aia. Le verifiche verranno svolte in  sede sindacale nazionale trimestralmente e mensilmente a livello territoriale'' 
    
