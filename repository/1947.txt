#titolo L’asteroide fu solo il colpo di grazia per i dinosauri - Biotech - Scienza&Tecnica
  L'asteroide caduto in Messico 66 milioni di anni fa  è stato solo il colpo di grazia per i dinosauri e non, come si credeva, la principale causa della loro estinzione. Nuovi dati pubblicati sulla rivista Science dimostrano infatti che quando arrivò l'asteroide i giganti della preistoria erano già al collasso a causa dei cambiamenti climatici. 
''L'impatto è stato chiaramente l'ultima goccia che ha spinto la Terra oltre il punto di non ritorno'' osserva il coordinatore della ricerca, Paul Renne, dell'università della California a Berkeley. ''Abbiamo dimostrato - aggiunge - che questi eventi sono avvenuti nello stesso periodo e quindi l'impatto certamente ha giocato un ruolo importante nell'estinzione, ma probabilmente non é stata l'unica causa''. 
I ricercatori hanno ricalcolato con una precisione senza precedenti il momento dell'impatto sulla Terra dell'asteroide che ha causato la formazione del cratere di Chicxulub, del diametro di 176 chilometri, sepolto sotto le coste della penisola dello Yucatan, in Messico. 
L'asteroide aveva un diametro di 9 chilometri e al momento dell'impatto scagliò nell'atmosfera detriti che si sono ritrovati un po' ovunque, come sfere di vetro (o tektite) e quarzo. Analizzando frammenti di tektite, raccolti ad Haiti, con una tecnica che si basa sul tasso di decadimento di un isotopo radioattivo del potassio (chiamata argon-argon), l'impatto risulta avvenuto 66,038 milioni di anni fa. ''Coincide con la data di estinzione dei dinosauri'', rileva Renne.  
I ricercatori infatti hanno anche ri-datato gli strati di carbone nelle rocce della Formazione Hell Creek, nel Montana, contemporanei all'estinzione dei dinosauri. In questa formazione sono stati scoperti molti fossili di dinosauri ed è considerata uno dei migliori siti per studiare la storia dei dinosauri prima e dopo l'estinzione, perché sopra il livello del letto di carbone non vi sono più fossili. 
Il fatto che le date coincidano non vuol dire, osserva Renne, che l'impatto sia stata la sola causa dell'estinzione dei dinosauri. Variazioni climatiche drammatiche, precedenti e contemporanee all'impatto, come abbassamenti repentini delle temperature nell'ambiente generalmente molto caldo del Cretaceo, hanno portato queste creature sull'orlo dell'estinzione. 
Fra le cause della variabilità del clima in quell'epoca vi è una serie di continue eruzioni vulcaniche verificatesi nell'altopiano del Deccan. ''Questi fenomeni - conclude Renne - hanno reso l'ecosistema globale dell'epoca molto più sensibile, in modo che ciò che altrimenti avrebbe potuto avere un effetto secondario ha avuto invece l'effetto di un colpo di grazia''.  
