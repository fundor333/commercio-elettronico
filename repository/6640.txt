#titolo Eugenio Guarducci - I protagonisti - Terra&Gusto
  Ha trasformato Perugia nella citta' del cioccolato, con la manifestazione Eurochocolate che ogni anno porta migliaia di appassionati del cibo degli dei nel capoluogo umbro. Dove ha persino un hotel a tema cioccolato. E anche le piu' recenti iniziative -  da Fritto Misto ad Ascoli Piceno, Aperito' a Torino al Gluten Free Fest a Perugia - sono sempre al segno dei tempi, e di grande richiamo. 
Guarducci nasce nel 1963 a Perugia, con il gemello Alberto. Si laurea in Architettura a Firenze. A 25 anni inizia a collaborare con il padre Antonio nell'azienda di famiglia, contribuendo alla progettazione, realizzazione e gestione del settore alberghiero. Successivamente si occupa della creazione ex novo di un ramo dell'azienda interamente dedicato alla realizzazione di eventi enogastronomici. 
Diviene presidente di Apice S.r.l, gruppo specializzato nel settore turistico, ricettivo ed edilizio e della controllata Gioform S.r.l., che si occupa di organizzazione eventi e produzione di cioccolato. Nel 1989 da vita all'Enoteca GiO'. Di li' a poco la sua esperienza si incrocia con la nascente storia di Arcigola, poi trasformata in Slow Food, per la quale diviene prima fiduciario a Perugia e poi governatore per l'Umbria. 
Nel 1994, organizza la prima edizione di Eurochocolate. Nel 1997 organizza in contemporanea Eurochocolate a Perugia, Copenaghen e Amsterdam. E nel 2010, Eurochocolate diviene il quarto evento in Italia per notorietà, dopo il Carnevale di Venezia, il Palio di Siena ed il Festival del Cinema di Venezia. 
Nel 2006 fonda il brand 'Costruttori di Dolcezze' con l'intento di firmare prodotti al cioccolato di qualità, innovativi per il settore, originali nel packaging, che cambino l'idea del cioccolato come cibo funzionale, in grado di favorire il buonumore (il cosiddetto Fun Chocolate). Il primo prodotto firmato è la Cazzuola, oggi simbolo del marchio, a cui fa seguito la Chocopirina. 
Nel 2007 fonda l'agenzia di marketing territoriale Sedicieventi specializzata in marketing territoriale nell'ambito food extra cioccolato e non food come Fritto Misto ad Ascoli Piceno, Zaff, i Giorni dell'Afrodisiaco a Città della Pieve, Anghiò - Festival del Pesce Azzurro a San Benedetto del Tronto, Eccellenza Birra a Prato, Aperito' a Torino, Gluten Free Fest a Perugia.  
