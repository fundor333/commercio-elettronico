#titolo Napolitano, in Emilia intervenuta l'Italia migliore  - Cronaca
 In aiuto delle zone e degli abitanti colpiti dal terremoto è intervenuta "l'Italia migliore". Lo scrive il Presidente della Repubblica, Giorgio Napolitano, in occasione dell'incontro, promosso dalla Regione Emilia Romagna, con gli operatori e i volontari intervenuti nell'emergenza sisma in Emilia 2012, nel messaggio inviato al Presidente Vasco Errani. "Con sentimenti di viva partecipazione - scrive il capo dello Stato - desidero manifestare nuovamente la mia vicinanza alle popolazioni che stanno affrontando le pesanti conseguenze del terremoto dello scorso maggio con coraggio, dignità e in modo operoso e costruttivo, anche di fronte alle prove più dure. A otto mesi dal drammatico evento, mi unisco al tributo di gratitudine che la Regione Emilia-Romagna intende offrire ai tanti uomini e donne delle istituzioni, del volontariato e delle diverse componenti del sistema della Protezione Civile accorsi con grande senso del dovere e umana generosità a prestare aiuto e assistenza ai concittadini colpiti dal sisma, testimoni esemplari di quello spirito di partecipazione e solidarietà che costituisce il fondamento di una forte società civile. Come ho più volte sottolineato, si tratta dell'Italia migliore, pronta a dare il suo generoso contributo a favore di chi soffre e di chi è in difficoltà: ad essa va il mio personale e sentito ringraziamento". Lo rende noto un comunicato del Quirinale. 
 GABRIELLI, ERRANI HA STRAPPATO AIUTI PEZZO A PEZZO   - "Nel giorno in cui si farà una seria analisi di quello che è stato compiuto, credo che non si potrà non riconoscere al presidente Errani di aver strappato pezzo pezzo tutta una serie di aiuti che, nella fase iniziale, io vi posso assicurare non erano così scontati, non erano così riconosciuti". Lo ha detto il capo della protezione Civile, Franco Gabrielli, a margine di 'Una giornata per dire grazie', incontro con i volontari intervenuti nell'emergenza Sisma nel Paladozza di Bologna. Gabrielli ha spiegato che "siamo abituati a valutare le cose mentre avvengono. Non abbiamo mai le capacità di analizzarle in un contesto generale. Questo terremoto - ha detto - è capitato in una congiuntura economica pazzesca, in un Paese con una grande difficoltà a reperire risorse, a immaginare un percorso virtuoso, da lì si è partiti". 
 ERRANI, SERVE LEGGE SU EVENTI CALAMITOSI COME QUESTO   - "Vorrei che nessuno che dopo di noi si trovasse nella malaugurata eventualità di un'emergenza di questo tipo, dovesse ricominciare tutto da capo: mi auguro che ci sia una legge nazionale su eventi calamitosi come questi degna di un paese civile, così che tutti sappiano che fare e non siano costretti ad inventarsi nuove procedure". E' l'auspicio del presidente dell'Emilia-Romagna Vasco Errani sul palco della manifestazione a Bologna per dire grazie a chi ha lavorato durante l'emergenza del sisma. Sul palco con lui il Capo della Protezione Civile, Franco Gabrielli, che dopo aver ricordato come "abbiamo affrontato quest'emergenza a cavallo di una riforma", con la "folle legge 10 del 2011 che avrebbe reso il sistema incapace di rispondere ed essere efficace", ha voluto ringraziare i presenti perché "abbiamo saputo essere più forti di alcune miopie, più forti di chi immaginava che questo paese non avesse bisogno di una protezione civile efficace ed efficiente". "Abbiamo bisogno di una legge più attenta e sensibile alla Protezione civile - ha concluso - e credo che alla fine questo paese se la darà".  
