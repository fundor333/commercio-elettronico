#titolo Nautica: Crn aprira' 2013 con megayacht 80 mt - Shipping e Cantieri - Mare
  (ANSA) - ANCONA, 19 DIC - Circa 700 mila ore di lavoro dedicate presso il cantiere di Ancona, 3.500 mq di spazio a bordo (un albergo galleggiante), 80 mt di lunghezza, 13,5 mt di larghezza, 2.400 tonnellate di stazza, per un costo che puo' variare dai 70 ai 90 milioni di euro. Sono numeri impressionanti quelli del nuovo  megayacht '129'  che  Crn  si appresta a varare ad Ancona il prossimo 12 gennaio. Al varo, aperto alla citta', sono state invitate anche tutte le scuole elementari del distretto di Ancona oltre all'istituto Nautico. 
A illustrare l'evento sono stati oggi i manager dell'azienda guidata dal presidente  Lamberto Tacoli  che ha parlato anche del buon momento per Crn. Nonostante il periodo di forte crisi per la nautica da diporto, il brand possiede un portafoglio ordini di tutto rispetto. Presso il cantiere di Ancona sono in costruzione otto megayacths con marchio Crn: oltre all'80 mt, la barca piu' grande mai costruita dal cantiere, sono in fase di completamento un 131 di 74 mt, un 132 da 73 mt, un 133 di 60 mt, un 134 di 55 mt e due navetta da 43 mt. Il 17 novembre scorso e' stato varato J'Ade, un Crn 125 da 60 mt, in acciaio e alluminio, in fase di completamento che verra' consegnato entro primavera. 
A queste si aggiungeranno sei imbarcazioni di altri prestigiosi brand del Gruppo Ferretti: cinque Custom Line (due 124', due navetta 33 Crescendo, un 112' Next) e un Riva 122' Myrthos. 
Si tratta, ha osservato Tacoli, affiancato dal direttore commerciale Luca Boldrini e da Bruno Piantini, direttore dello stabilimento di Ancona, di un ''ottimo punto di ripartenza''. 
L'azienda, ha proseguito il presidente, riferendosi al recente piano industriale presentato, ''intende rimanere leader nel mercato e continuare a investire nel prossimo triennio come si e' fatto in passato con il capannone M03 di 100 metri''. Alle domande sulle prospettive occupazionali del cantiere, Tacoli ha ricordato che Crn e' legato al Gruppo Ferretti: ''Aanche se succedesse qualcosa - ha chiosato - penso che il cantiere di Ancona potrebbe essere solo 'sfiorato' vista la politica del gruppo che punta sulla qualita' della produzione''.     ''Sono convinto - ha proseguito - che nei prossimi 6-12 mesi arriveranno anche altre commesse''.  
 Crn, grazie anche all'ingresso in maggioranza (75%) del Gruppo cinese Shig-Weichai in Ferretti, punta a implementare il mercato in America (aprira' un ufficio a Palm Beach) e Greater China e a riscoprire la Russia, consolidando il mercato Emea (Europa, medioriente e Africa). Proprio da quest'ultimo proviene l'armatore che ha acquistato l'80 mt e che, per passione, e' anche un grande collezionista d'arte. La consegna del megayacht, nel quale vi sono moltissimi allestimenti prodotti nelle Marche o nel raggio di 500 km dal cantiere, e' prevista per maggio. Nella prima settimana di giugno ci sara' la prima crociera con ospiti destinazione Venezia in coincidenza con la Biennale. Il prossimo anno l'80 mt verra' presentato al Monaco Boat Show. (ANSA).  
