#titolo Brunello premia locali e ristoranti con Leccio d'Oro  - Speciali - Terra&Gusto
  MONTALCINO (SIENA), 23 FEB - Sono l'Osteria Mozza di Los Angeles, l'Enoteca Cortina di Cortina D'Ampezzo e l'Osteria Brunello di Milano, i vincitori del Premio Leccio d'Oro, conferito ogni anno a Montalcino in occasione di Benvenuto Brunello, anteprima delle nuove annate. Il premio celebra il rapporto che lega prestigiosi locali sparsi in tutto il mondo con il Brunello di Montalcino. La giuria che ha scelto i locali é composta dal presidente del Consorzio del Brunello Fabrizio Bindocci, insieme, tra gli altri, alla vicepresidente del Consorzio Donatella Cinelli Colombini, agli esperti Allan Bay, giornalista enogastronomico, l'enogastronoma e scrittrice di libri sul cibo per il mercato Usa Faith Willinger, il presidente dell'Associazione Italiana Sommelier (Ais) Antonello Maietta e il presidente del Gruppo del Gusto della Stampa Estera in Italia Alfredo Tesio. L'Osteria Mozza di Los Angeles, è stato ricordato, fa parte del Mozza Restaurant Group (che conta locali in tutto il mondo), è stata creata da Nancy Silverton, Joe Bastianich e Mario Batali, quest'ultimo già premiato con il Leccio nel 2000 per l'osteria Babbo di New York. Al centro del raffinato ed elegante ristorante losangelino si trova il bar 'Mozzarella', in cui una vasta gamma di prodotti freschi come mozzarella, burrata e stracciatella sono preparati e serviti ogni giorno. L'Enoteca Cortina, nasce a Cortina d'Ampezzo nel 1965 ed è gestita da Rita e Gerolamo (Gerry) Gaspari. Offrendo un'accurata selezione dei migliori vini italiani e stranieri è diventata nel tempo una tappa obbligata dei visitatori della località montana. L'Osteria Brunello, sorge nel cuore della movida milanese, offrendo il meglio della cucina toscana tradizionale, di impronta tipicamente senese, con qualche piatto lombardo come 'ospite d'onoré. La carta dei vini è molto ampia e offre una panoramica nazionale, con particolare attenzione ai grandi rossi toscani e ai brunelli.  
