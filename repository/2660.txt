#titolo Catania, in un anno qualita' piu' tutelata  - DAL MIPAAF - Terra&Gusto
  - "In un anno abbiamo fatto un grosso salto di qualità sulla tutela dei prodotti a denominazione di origine e, in particolare per l'olio di oliva sia in sede europea che nazionale". Lo ha detto il ministro delle Politiche agricole, Mario Catania, intervenuto al convegno di Unaprol 'Alta qualita' tracciata: se affiora, l'Italia migliorà.  
"A Bruxelles - ha sottolineato il ministro - abbiamo approvato la nuova regolamentazione che tutela di più i prodotti a denominazione, mentre a livello nazionale abbiamo introdotto disposizioni utili per il contrasto agli illeciti; in particolare, per l'olio di oliva abbiamo ottenuto nuove regole". A questo proposito Catania ha ricordato che oggi a Bruxelles verrà votato in Comitato di gestione un regolamento che impone di indicare in modo più chiaro in etichetta l'origine del prodotto. Sul fronte nazionale, il ministro ha sottolineato il lavoro svolto dal Parlamento che ha varato "una bella legge a tutela dell'olio di oliva".  
Per quanto riguarda il progetto di differenziare l'extra vergine 'Alta qualita'', portato avanti dai produttori, Catania ha detto che si tratta di "una filiera intelligente, perché la sfida è continuare nel percorso della trasparenza e tracciabilità; il mio sogno - ha aggiunto - è poter ripetere per l'olio lo stesso percorso che ha avuto il vino, in modo da valorizzare al meglio le diverse tipologie e territorialilità oggi percepite in modo troppo confuso ".  
