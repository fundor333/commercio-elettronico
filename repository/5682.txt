#titolo X Factor cede posto ai candidati centrosinistra - Politica
ASSAGO  (MILANO) - Sono arrivati a Milano in pullman da Firenze e Pisa, in auto  da diverse città del Nord Italia, radunandosi al teatro della Luna di  Assago (Milano) per assistere ad un dibattito che definiscono "corretto e  civile". 
 In 750 oggi hanno dato la carica - nella location  celebre per il talent show X-Factor - ai cinque candidati alle primarie  del centrosinistra, accogliendo con applausi e ovazioni alcuni passaggi  degli interventi. In prima fila il sindaco di Milano, Giuliano Pisapia,  che al termine del confronto è salito sul palco, ha ringraziato gli  sfidanti e consegnato loro una lettera, invitandoli ad un incontro a  Milano il 16 dicembre. Tra il pubblico il presidente della Provincia di  Milano, Guido Podestà e Vip come Alba Parietti, Lella Costa e il  sondaggista Renato Mannheimer. In platea - con i posti assegnati in  parti eguali ai vari gruppi di sostenitori - tanti militanti, che in  queste settimane hanno dato vita ai comitati promotori delle  candidature, organizzando incontri pubblici e comizi in varie città.  "Sono di parte - ha spiegato Mauro, sostenitore di Bersani - ma penso  che il leader del Pd sia uscito bene dal confronto". Soddisfatti anche  Pina Calegari e Salvatore Meli, sostenitori di Tabacci, di Milano e  Treviglio. "Ci aspettavamo un confronto corretto e non siamo rimasti  delusi - hanno sottolineato - ora chiunque vinca dovrà guardare  soprattutto al bene dell'Italia". 
 ASSAGO (MILANO) - Anche il sindaco di Milano, Giuliano Pisapia, assiste al confronto fra i candidati alle primarie del centrosinistra, seduto in prima fila insieme alla moglie, al teatro della Luna di Assago (Milano). Tra il pubblico anche personaggi del mondo dello spettacolo come Alba Parietti, la scrittrice Lella Costa e il sondaggista Renato Mannheimer. In platea un pubblico pronto ad accogliere con applausi alcuni passaggi degli interventi degli sfidanti, scaldandosi in particolare su temi come i diritti delle coppie omosessuali o la Fiat di Marchionne.  
