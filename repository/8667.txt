#titolo CSP, fine lampo ecoincentivi auto indica risposta a stimoli - Auto e Istituzioni - Motori
  ROMA - ''Data l'esiguita' dello stanziamento previsto, non sorprende la notizia diffusa da Federauto secondo cui gli incentivi per l'acquisto di auto ecologiche previsti per i privati che potevano essere prenotati a partire da questa mattina si sono esauriti in poche ore'' ma - precisa in una nota il Centro Studi Promotor - ''la reazione positiva del mercato agli incentivi mostra comunque che vi e' una buona propensione dei potenziali acquirenti a rispondere con tempestivita' anche a qualsiasi stimolo''. 
Il problema, secondo Gian Primo Quagliano presidente del Centro Studi Promotor, e' che ''il mercato dell'auto da quasi due anni non riceve piu' alcuno stimolo ne' dalla situazione economica ne' dalla politica governativa, che si e' preoccupata soltanto di aumentare le imposte sulla motorizzazione e di ridurre le possibilita' di deducibilita' dei costi per le auto aziendali''.     Questa situazione per Quagliano ''e' responsabile di un calo delle  immatricolazioni delle autovetture nel 2012 di ben il 44% sui livelli ante-crisi e del fatto che, nonostante il volume veramente depresso raggiunto dalla vendite nel 2012, in gennaio e febbraio 2013 le immatricolazioni sono ulteriormente calate del 17,3%. Proiettando i risultati degli ultimi sei mesi su base annua - conclude Quagliano - si ottiene un volume di immatricolazioni per l'intero 2013 di circa 1.300.000 unita' con un ulteriore calo del 7% sul 2012. Un livello estremamente depresso che impone da parte del Governo l'adozione di misure immediate''.  
