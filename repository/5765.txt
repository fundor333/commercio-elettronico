#titolo Semestre europeo; Morganti (Eld), cittadini e non banche siano al centro politiche economiche ue - La voce degli Eurodeputati - ANSA Europa
  BRUXELLES - «Il semestre europeo avrebbe senso se le economie, il mercato interno e quello del lavoro dei Ventisette non fossero così disomogenei tra loro. Ridurre il debito attraverso misure di austerità, in Paesi dove, nel 2013, si arriva a morire per la disoccupazione, è una scelta imposta da euroburocrati lontani dai problemi reali dei cittadini». 
Con queste parole, l'eurodeputato Eld Claudio Morganti ha criticato, nella plenaria dell'Europarlamento a Strasburgo, il semestre europeo, ovvero la politica Ue di coordinamento economico dei Paesi membri. 
Morganti, dopo aver sollevato il caso, «solo l'ultimo», di un operaio cinquantenne che si è tolto la vita a Vaiano, in Toscana, perché rimasto disoccupato, ha dichiarato che: «Va bene risanare l'economia, ma la società è fatta di individui, che faticano ad assorbire rapidamente scelte calate dall'alto, il cui impatto sulla vita e l'economia reale andrebbe calcolato con maggior riguardo, da parte di chi decide in Europa sulla pelle di tutti noi». 
«Il vincolo del pareggio di bilancio, ad esempio, è una di quelle misure che sta mettendo ancora più in difficoltà Paesi in crisi, come l'Italia», ha specificato l'eurodeputato Eld, secondo cui «anche la riforma delle pensioni e del mercato del lavoro dovrebbero tener conto delle caratteristiche socio-economiche di ogni singolo Stato e delle esigenze dei lavoratori». 
«Prima di "sbandierare" il coordinamento economico, dunque, -ha concluso Morganti- l'Ue faccia in modo che siano i cittadini − piuttosto che gli interessi di banche e multinazionali − i veri protagonisti, e non le prime vittime, delle sue future politiche economiche e commerciali».   
