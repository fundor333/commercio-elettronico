#titolo Auto, in Europa da Fiesta e Clio le migliori performance di novembre - Industria e Mercato - Motori
  ROMA - Arrivano da Ford e Renault le migliori performance di novembre nel mercato europeo delle quattro ruote. A brillare, nella top ten delle vendite stilata da Jato Dynamics, sono infatti la Fiesta, che mette a segno un incremento di consegne grazie al buon andamento in Gran Bretagna e Germania, e la quarta generazione della Clio, che contiene le perdite al 3,2% - in un mercato in calo del 10% - e guadagna un posto sul podio. 
La classifica incorona per l'ennesima volta la Volkswagen Golf, che mantiene il primo posto nonostante un calo del 6,5% su base annua a 35.473 unita'. Invariata anche la seconda posizione della Fiesta, con 25.336 auto commercializzate e un +4,3%. La medaglia di bronzo va alla Clio, che consegna 22.133 veicoli e sale di un gradino rispetto a ottobre. 
Su di una posizione rispetto al mese precedente anche la Volkswagen Polo (quarta con 21.596 unita', -25,2%), l'Opel Corsa (quinta con 20.100 pezzi, -17,1%), l'Opel Astra (sesta con 19.392 unita', -13.6%) e la Ford Focus (settima con 18.799 veicoli, -5,4%). Per tutte la risalita in classifica si deve allo scivolamento della Peugeot 208, terza ad ottobre con 23.352 auto vendute e ottava a novembre con consegne per 18.358 unita'. 
Al nono posto positivo il risultato di Nissan Qashqai, che cede solo il 4,8% con 15.852 veicoli commercializzati, mentre in decima posizione si trova la Volkswagen Passat, che rientra in top ten con 15.827 auto consegnate e un -22% anno su anno. 
La classifica dei primi 11 mesi del 2012 conferma il podio di ottobre. Al primo posto c'e' ancora la Golf (408.412 unita', -9,8% su base annua), seguita dalla Fiesta (289.553 unita', -11,2%) e dalla Polo (269,000, -19,1%).  
