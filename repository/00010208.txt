#titolo Firmato un protocollo di intesa tra Miur ed Ansa  - Ricerca e Istituzioni - Scienza&Tecnica
  La diffusione di una corretta cultura dell'informazione e della legalità, nella consapevolezza della necessità di formare cittadini liberi e responsabili del proprio futuro, e l'acquisizione di conoscenze e competenze specifiche nel settore dell'informazione e della cultura scientifico-tecnologica. Sono questi i cardini sui quali poggia il protocollo di intesa firmato dal Ministro dell'Istruzione, Università e Ricerca, Francesco Profumo, e dal Presidente dell'Ansa, Giulio Anselmi. 
L'intesa è volta a promuovere l'accesso al mondo dell'informazione e a valorizzare i talenti, contribuendo a diffondere un uso responsabile e corretto dei media e degli strumenti ad essi correlati per favorire percorsi di istruzione e formazione in grado di rispondere ai bisogni dei giovani. 
Il Ministero - è stato sottolineato nel corso della firma del protocollo - è da tempo impegnato in un ampio e complessivo progetto di innovazione del sistema educativo e formativo per poter sostenere il ruolo centrale assunto dall'istruzione e dalla formazione, a livello europeo, nei processi di crescita e modernizzazione delle società civili evolute.  
In questo quadro Miur ed Ansa sono impegnate ad individuare strumenti formativi di tipo innovativo rivolti a studenti e docenti per favorire la trasmissione di informazioni e lo scambio di competenze e conoscenze anche attraverso l'uso delle nuove piattaforme tecnologiche, favorendo occasioni di incontro con i professionisti dell'informazione riservati agli studenti e ai docenti. 
Il ruolo dell'Ansa, che rappresenta da sempre la fonte primaria d'informazione per i mass media, le istituzioni, le associazioni e le maggiori imprese italiane nel panorama dell'informazione, può contribuire a promuovere progetti formativi, anche attraverso eventi, mostre di fotografia itineranti in particolare in zone disagiate e ad alto rischio di dispersione scolastica e con percorsi di orientamento scolastico e professionale. 
L'Ansa - è stato ribadito nel corso dell'incontro - è consapevole dell'importanza della formazione e della ricerca per lo sviluppo del Paese ed intende contribuirvi attraverso una collaborazione con il sistema scolastico e universitario allo scopo di rendere i giovani protagonisti consapevoli del loro progetto di vita.  
L'accordo tra il Ministero dell'Istruzione, l'Università e la Ricerca e l'Ansa - é stato infine sottolineato - nell'ambito dei percorsi formativi e nel rispetto dei principi costituzionali dell'autonomia scolastica e universitaria, è volto a sviluppare iniziative ed interventi per promuovere nei giovani una corretta educazione all'informazione, agli stili di vita e di comportamento. 
In questa direzione Miur e Ansa collaborano ormai da anni nello sviluppo di progetti didattici per gli studenti legati ai temi della corretta informazione, della legalità e dello sviluppo della cultura umanistica, scientifica e tecnologica.  
