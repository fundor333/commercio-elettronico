#titolo Terramatta, l'Italia del cantastorie Rabito  - Spettacolo
di Francesca Pierleoni  
 Lunghi applausi al Lido per la proiezione stampa di 'Terramatta;', il documentario di Costanza Quatriglio presentato alla Mostra del Cinema di Venezia nelle Giornate degli Autori, dedicato al siciliano analfabeta e poi autodidatta Vincenzo Rabito, classe 1899, morto nel 1981, che ha scritto tra il '68 e il 75 le sue memorie di soldato, camicia nera, muratore, cantoniere, marito, padre affettuoso. Mille e ventisette pagine, scritte a macchina in una lingua istintiva, mix tra italiano, dialetto e invenzioni, con un punto e virgola dopo ogni parola. Un viaggio nella storia d'Italia a cui nel 2000 è andato il Premio Pieve - Banca Toscana per la diaristica, diventato un libro edito da Einaudi nel 2007. 
 "Rabito racconta due Italie - spiega la Quatriglio -. Fa il controcampo dei libri di storia, con il suo punto di vista quotidiano, da 'ultima ruota del carro'. Racconta anche, però, con consapevolezza un'Italia paternalista che c'é ancora, quella dell'italiano che cerca la protezione del potere, che si accontenta. Questo film vuole dire 'occhio, quell'Italia siamo noi, questa è la nostra storia". Per la regista, Rabito è "un incredibile cantastorie, con una visione epica di se stesso, che mette in scena le sue avventure. Non è né un eroe né un antieroe, semplicemente un uomo". Nel racconto, interpretato dalla voce narrante di Roberto Nobile, il 'cantastorie' rievoca la sua vita e i suoi viaggi quasi tutti a piedi, dal suo paese natale, Chiaromonte Gulfi, alla Slovenia, dall'Etiopia alla Germania. Dall'esperienza di soldato nella prima guerra mondiale, capace anche di una terribile violenza, a quella di camicia nera, suo malgrado, in Africa. Il ritorno in Italia, la seconda guerra mondiale, il matrimonio, il boom economico e la vita da cantoniere, l'amore per i tre figli (che nel film parlano di lui). Oltre all'uso in un chiave originale del materiale d'archivio, "per rendere la forza anche visiva delle parole di Rabito le ho filmate con obiettivi macro, carrelli lunghi, volevo che il pubblico potesse 'viaggiarci sopra'". Il film, coprodotto da Cinecittà Luce, che ne è anche distributore, arriverà prima in sala e poi in dvd tra fine settembre e inizio ottobre, arricchito di tanti materiali extra, mentre la colonna sonora di Paolo Buonvino uscirà su iTunes.  
