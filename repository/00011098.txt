#titolo Grillo espelle un consigliere regionale piemontese - Politica
  
 di Barbara Paloschi 
 Dopo il consigliere comunale ferrarese Valentino Tavolazzi, il consigliere regionale emiliano Giovanni Favia e la consigliera bolognese Federica Salsi, Beppe Grillo caccia dal Movimento 5 Stelle anche un piemontese. Le divisioni interne, partite facendo perdere pezzi ai grillini nella roccaforte elettorale dove quell'esperienza politica e'nata con il 'V-day', si estendono adesso al Nord. 
 Nel mirino del comico genovese e' finito oggi Fabrizio Biole', consigliere regionale cuneese al quale e' stata recapitata una lettera con la quale l'avvocato di Grillo,Michelangelo Montefusco, gli comunica ''la decisione di revocare l'autorizzazione all'utilizzo del nome e del marchio del Movimento 5 Stelle, di cui egli e' esclusivo titolare''.   Motivazione ufficiale, l'incandidabilita' alle regionali per essere stato consigliere comunale a Gaiola, nel cuneese, per due mandati. In realta' sulla scelta peserebbe la presa di distanza di Biole' dalla battuta di Grillo sul punto G televisivo che ha innescato la querelle con Salsi. Lo sostengono alcuni sostenitori sul profilo Facebook del consigliere, annerito a lutto dopo la cacciata. ''Trovo degradante e irrispettoso -aveva dichiarato Biole' a Repubblica commentando la battuta sul punto G - l'aver traslato la critica dal piano di merito a quello di attacco machista''. In quell'occasione con il leader grillino e contro Biole' si schierarono le stesse donne del Movimento in Piemonte. Oggi i commenti in rete sono decine,divisi equamente fra sostenitori dell'espulso e difensori delle regole imposte dal fondatore. 
 ''Respingo con forza ogni dietrologia sul collegamento di questa diffida alla battuta di Grillo sul punto G'', afferma il capogruppo regionale del Movimento 5 Stelle in Piemonte, Davide Bono. ''La vicenda - sostiene - risale a fine agosto 2012,quando Biole' venne contattato da Grillo che gli chiese un passo indietro per rispettare tutte le regole del Movimento. I due precedenti mandati di Biole' erano gia' noti nel 2010, ma allora il Movimento chiuse un occhio per l'impossibilita' di reperire altri candidati cuneesi, nessuno si immaginava che sarebbero stati eletti due consiglieri''.   La sorte di Biole' in Consiglio regionale dipende ora solo da lui. Se decidera' di dimettersi entrera' al suo posto l'albese Fabrizio Ghirardi, primo dei non eletti. I Radicali lo invitano a restare, il Pd a diffidare dalla ''svolta populista neoautoritaria'' di Grillo, mentre Sel si concentra sulla''questione di genere'' sollevata dal caso Salsi, di cui l'espulsione di Biole' rappresenta l'epilogo torinese. 
 (12 novembre 2012) 
    
