#titolo 14 aprile, al via da Chicago campagna elettorale Obama - Associate
di Emanuele Riccardi 
 NEW YORK, 14 APRILE  - Circa due milioni di dollari nei primi tre comizi elettorali in calendario in serata nella sua Chicago, in Illinois: e' questo l'obiettivo da raggiungere oggi, secondo la stampa locale, per Barack Obama.    Poco piu' di una settimana dopo essere sceso in campo per essere rieletto alla Casa Bianca a novembre del 2012, il presidente degli Stati Uniti lancia la sua campagna elettorale senza avere ancora un avversario repubblicano di spicco, ma consapevole che dovranno essere raccolti ingenti fondi: si ipotizza fino ad un miliardo di dollari, un record assoluto.    Obama lo fa nella sua citta', dove anche questa volta ha sistemato il quartier generale di campagna, il giorno dopo aver presentato il piano per ridurre il deficit di bilancio di 4mila miliardi di dollari in 12 anni. Il piano prospetta risparmi al Pentagono ed un aumento delle tasse per i piu' ricchi, pochi giorni dopo essere riuscito ad evitare una crisi sul budget 2011, grazie ad un difficile accordo con l'opposizione repubblicana ratificato oggi a Capitol Hill.     Il deficit - e l'ancor piu' difficile intesa che dovra' essere raggiunto nei prossimi mesi tra i democratici al potere e i repubblicani all'opposizione che controllano la Camera dei Rappresentanti - sara' uno dei temi centrali della campagna elettorale. Tornera' gia' d'attualita' nelle prossime settimane, perche' occorre rapidamente un accordo bipartisan per alzare il tetto del debito, per evitare un default a luglio.    Deficit e debito non saranno l'unico tema: c'e' il nodo della disoccupazione (che rimane ben oltre l'8%) e quello - spesso decisivo negli Usa- del prezzo della benzina, che continua a salire, avvicinandosi ai 4 dollari a gallone, una livello elevatissimo negli Stati Uniti, al centro delle preoccupazioni nei sondaggi.    Il programma di Obama, dopo aver ricevuto alla Casa Bianca l'emiro del Kuwait Sheikh Hamad bin Khalifa al-Thani, dopo aver visto i presidenti della commissione fiscale da lui istituita Erskine Boles e Alan Simson, prevede due eventi per la raccolta di fondi in due diversi ristoranti (il N9NE e l'MK, con 500 persone circa in tutto), oltre a un comizio davanti a circa 2mila spettatori in una delle grandi sale dell'ex centro della marina del Navy Pier, lo storico molo recentemente ristrutturato al centro della citta', che si affaccia sul lago Michigan.    L'evento e' ospitato da una organizzazione di giovani, la Gen44, e assisterci costa tra i 100 e i 35.800 dollari, il massimo legale. Meta' dei ricavi sono per la campagna elettorale, l'altra meta' e' destinata al partito democratico.  
