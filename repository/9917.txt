#titolo Storace al forum ANSA: 'Riunificherò la destra con un nuovo leader' - Politica
"Voglio riportare la destra in Parlamento, per tigna. E poi riprendere tutti i fratelli separati, trovare una faccia nuova (non più i colonnelli) e dare vitalità a questo mondo. La faccia sarà la mia? Non ho scopi annessionistici". Lo annuncia Francesco Storace, leader de La Destra, al forum dell'ANSA. 
 ''In tutta Italia c'e' una condizione migliore rispetto al 2008 e quindi e' prevedibile che ci assesteremo su una posizione molto piu' alta di quella che ci attribuiscono, sul 2%. Penso che ci attesteremo tra il 4 e il 5%'', aggiunge Storace: ''Berlusconi vince le elezioni se capisce che e' il capo di una coalizione. Invece talvolta a me sembra di essere come un film porno che non puo' essere trasmesso sulle reti Mediaset...''. 
 'A CENA DAL CAV PREPARAMMO TRAPPOLA A TRAVAGLIO' -  "Quella sera andai a cena a Palazzo Grazioli e preparammo la trappola a Travaglio. Non l'ho scritta, ma l'idea è stata mia". Storace rivela che la lettera che Silvio Berlusconi lesse a 'Servizio Pubblico', la trasmissione di Michele Santoro su La7, é una sua idea. 
 'BERLUSCONI SU VOTO UTILE? NON SAPETE CHE GLI DICO' -  ''Quando, tra molti anni, saranno pubblicate le intercettazioni delle telefonate tra me e Berlusconi troverete molti 'bip' (parolacce, ndr)''. Storace commenta con una battuta l'appello di Silvio Berlusconi a ''non disperdere il voto con i piccoli partiti''. ''Non mi sento toccato dall'appello al voto utile - spiega il leader de La Destra - e non perche' e' una questione di partiti piccoli o grandi. Noi siamo una forza compatta''. 
 'SBAGLIATO USARE CELTICA COME SIMBOLO ELETTORALE' -  "E' sicuramente sbagliato esibire una croce celtica come simbolo elettorale". Francesco Storace nel corso di un Forum all'ANSA interviene nuovamente sul caso-Frascati dove in un gazebo de La Destra un banchetto era ricoperto da una bandiera con la croce celtica. 
 "In campagna elettorale non ha senso esibirla ma non posso dire ai militanti 'non venite ai miei comizi senza croce celtica', tanto poi magari la portano lo stesso - aggiunge Storace - del resto non ero io ad indossarla e non la porto al collo". Storace ricorda "il valore simbolico e religioso della croce celtica, il valore che può avere per Alemanno perché gli fu regalata da Paolo di Nella". Dunque conclude: "Posso capire portarla ad una ricorrenza ma non in un'iniziativa elettorale: noi abbiamo il nostro simbolo". 
 'SUBITO ELEZIONE DIRETTA CAPO DELLO STATO' -  "L'elezione del capo dello Stato deve essere diretta. I cittadini devono poter scegliere il presidente". Così il leader de La Destra sull'ipotesi di convergenza nel prossimo governo per realizzare riforme istituzionali. "Non so quanti parlamentari avremo, 15 o 20, ma la prima cosa che si farà ancor prima del governo sarà l'elezione del presidente della Repubblica. Per noi l'elezione del capo dello Stato deve diventare diretta". 
 'DOPO 5 ANNI MI DICONO CHE MATTO E' FINI E NON IO' -  "Cinque anni fa ci dicevano che eravamo matti a litigare con Fini, cinque anni dopo dicono che il matto è lui e non noi, questo è già un successo". Così  Storace torna sul suo rapporto con Gianfranco Fini. 
 "Rimproveri da farmi su Fini? Non ho capito quando bisognava fermarlo, quando la logica del potere in lui è prevalsa fino allo sgretolamento di tutto". Lo afferma Storace al forum ANSA. "Ai funerali di Rauti - aggiunge - tutte le destre hanno contestato Fini. Lì i nostri sguardi si sono incrociati e con gli occhi gli ho detto 'guarda che fine che hai fatto'. Ombrelli e insulti volavano e si è alzato un ponte levatoio: gli abbiamo detto 'tu non sei piu' la destra italiana. Lì si è materializzata la sua sconfitta, era disprezzato". 
 'VOTO A GRILLO NON COSTRUISCE NULLA' -  ''Quello a Grillo e' un voto che non costruisce nulla. A Parma ieri ci sono state le contestazioni alla giunta...fare politica non e' facile'', afferma Storace. 
 'MARO' ANCORA IN INDIA? VERGOGNA' -  'C'é un solo giornale in Italia che ogni giorno in prima pagina parla della questione dei marò. Il mio. Il Giornale d'Italia. E' un'autentica vergognà. Così Storace, criticando la politica estera del governo Monti. Storace ricorda che sul suo giornale la vicenda dei due marò accusati d'aver ucciso, in missione anti-pirateria, due pescatori indiani - e trattenuti da oltre un anno in India - viene sintetizzata da mesi con questo titolo: "A casa i marò, o a casa (il ministro degli Esteri) Terzi".  
