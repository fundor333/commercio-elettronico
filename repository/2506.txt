#titolo Kia, esordio per nuova versione Carens e 3 porte pro-cee'd - Prove  e Novità - Motori
  ROMA - La nuova generazione della MPV compatta Carens e la seconda generazione della tre porte della  pro-cee'd fanno il loro esordio in pubblico, affiancate dalla innovativa berlina Optima Hybrid e dalla nuova generazione del suv Sorento, entrambi al loro esordio europeo. Queste le novita' che Kia propone in occasione del Mondial dell'automobile di Parigi.      La nuova generazione di Carens riporta Kia al centro di uno dei settori di mercato più competitivi in Europa ed è stata concepita e sviluppata per andare incontro ai gusti e alle esigenze delle famiglie moderne. Caratterizzata da un aspetto slanciato, la nuova Carens offre un abitacolo eccezionalmente spazioso, in versione a 5 e a 7 posti, e dotazioni destinate al confort e alla sicurezza. La gamma prevede tre motorizzazioni, due diesel e un benzina, con potenze da 115 a 136 CV e con emissioni di CO2 straordinariamente basse. 
La nuova pro_cee'd viene realizzata con la stessa base meccanica e le stesse motorizzazioni delle attuali cee'd. In Italia, in arrivo all'inizio del prossimo anno, verrà commercializzata soltanto una versione rivolta ad un pubblico alla ricerca di forti emozioni di guida. Con le stesse dimensioni della versione a 5 porte, 4.310 mm di lunghezza, 1.780 mm di larghezza e 2.650 mm di passo, la pro_cee'd ha un'altezza inferiore di 40 mm e il montante centrale arretrato di 220 mm. Le fiancate, la vetratura laterale, il portellone e l'intera parte posteriore sono state ridisegnate per ottenere un look più marcatamente sportivo. 
Proposta in versione per i mercati europei, esclusivamente con guida a sinistra, la nuova Optima Hybrid è la prima vettura a propulsione ibrida a benzina del segmento D proposta in Europa. Utilizza l'innovativo sistema 'parallel hybrid system' di Kia basato su un motore 2 litri a benzina e un motore elettrico da 30 kW, per sviluppare una potenza complessiva di 190 CV,  un eccezionale mix di prestazioni e di efficienza. La Optima Hybrid accelera da 0 a 100 km/h in soli 9,4 secondi, raggiunge la velocità massima di 192 km/h e ha un consumo medio di 5,4 litri/100 km con emissioni di CO2 di soli 125 gr/km. 
La nuova generazione del Suv Sorento presenta importanti innovazioni a partire dalla scocca totalmente riprogettata ed alleggerita e la disponibilità di due motorizzazioni diesel da 2.0 e 2,2 litri. Nella dotazione figurano una serie di migliorie e l'aggiunta di nuovi equipaggiamenti che migliorano il comfort e la sicurezza.  
