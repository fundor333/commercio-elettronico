#titolo Tassa sbarco all'Elba, 1 euro a turista  - In Viaggio
  LIVORNO - C'é un primo accordo istituzionale tra i sindaci dell'Elba per istituire una tassa di sbarco sull'isola a carico dei turisti. La notizia, apparsa stamani su alcuni quotidiani locali, è confermata dal sindaco di Portoferraio (Livorno) Roberto Peria: "E' una tassa di un euro a persona che ci consentirà di finanziare la gestione associata del turismo dell'Elba - dice Peria - e che stiamo studiando di applicare ai turisti che sbarcheranno sull'isola".  
Attraverso la tassa, che probabilmente verrà applicata tutto l'anno a partire da giugno, secondo una prima stima si conta di ottenere a regime (anche se dovrebbero essere escluse dal pagamento alcune categorie sociali, i pendolari e i bambini sotto i dodici anni) una cifra vicina al milione di euro. Tra le categorie esentate i residenti e chi è in possesso di un immobile sull'isola.  
