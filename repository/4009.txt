#titolo Antonio Razzi - Protagonisti
L'AQUILA - Il Pdl nazionale ha chiuso la partita delle liste, come una delle ultime regioni, anche per l'Abruzzo. Al Senato correranno nell'ordine: Silvio Berlusconi, Gaetano Quagliariello, Paola Pelino, Antonio Razzi, Federica Chiavaroli, Antonietta Passalacqua ed Elicio Romandini. Alla Camera dei deputati nell'ordine: Filippo Piccone, Paolo Tancredi, Fabrizio Di Stefano, Massimo Verrecchia, Valeria Misticoni, Daniele D'Amario, Quintino Liris, Francesco Raglione, Andrea Parente, Luciana Di Marco, Manuela Fini, Denisso Cupaiolo, Massimo Pastore, Federico Di Lorenzo. 
 "E' perfetto, sono soddisfattissimo. So che c'é stata qualche 'turbolenza' in Abruzzo sul mio nome e me ne dispiace, però devo ringraziare il partito a Roma". E' questo il primo commento dell'ex deputato Antonio Razzi, quarto in lista al senato per il Pdl in Abruzzo.  
 Appena sono uscite le notizie della sua candidatura in Abruzzo (Razzi abita a Pescara ed è di origine abruzzese), c'é stata una alzata di scudi da parte del partito regionale con il governatore Chiodi in testa: "Mi hanno riferito, io non sono stato tanto a sentire.. - racconta Razzi - e non me lo aspettavo. Perché dopo tutto quello che ho fatto per l'Abruzzo, pensavo che i politici abruzzesi fossero più coerenti e rispettosi, e invece non è stato così".  
