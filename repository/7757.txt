#titolo Tlc: dati personali, tra Ue e Usa 'scontro' da 1000 mld - Internet e societ√† - ANSA Europa
     (ANSA) - BRUXELLES, 11 FEB - Circa 1000 miliardi di euro nel
2020: secondo uno studio della Boston Consulting Group, tanto
valgono i dati personali, raccolti su internet o  tramite
servizi digitali, intorno ai quali si sta giocando oggi tra Ue e
Usa e i rispettivi giganti delle telecomunicazioni la partita
sulla privacy nei servizi digitali. Un braccio di ferro
cominciato quando la Commissione europea, un anno fa, ha
proposto nuove regole per la protezione dei dati personali,
applicabili per la prima volta non solo alle societa' europee ma
anche a quelle extra Ue - come Facebook o Google - che operano
in Europa. 
   ''Il ragionamento e' semplice: se societa' fuori dall'Ue
vogliono operare sul mercato europeo devono rispettare le regole
europee'', ha messo in chiaro oggi la commissaria Ue alla
giustizia Viviane Reding, che ha incontrato Luigi Gambardella,
presidente di Etno, l'associazione europea degli operatori di
tlc. L'obiettivo delle regole Ue, ha rassicurato la commissaria,
e' quello di creare ''condizioni di partenza uguali per tutti''.    Una 'rivoluzione' che non e' andata giu' ai giganti americani
che, approfittando della legislazione decisamente piu' lassista
in materia di privacy vigente al di fuori dell'Ue, in questi
anni hanno raccolto anche nel Vecchio Continente milioni e
milioni di dati personali accumulando, grazie all'asimmetria
legislativa, un vantaggio commerciale e concorrenziale rispetto
alle societa' europee. 
   Ora quindi i giganti Usa si stanno muovendo, dato che il
provvedimento legislativo deve ancora essere approvato da
Consiglio e Parlamento Ue, per cercare di aggirarlo. E in campo
e' sceso anche l'ambasciatore Usa presso la Ue, William Kennard,
che ha gia' sottolineato come ''ogni democrazia abbia il diritto
di scegliere il quadro legale'' in cui operare. 
   Diventa quindi ''cruciale'', ha sottolineato a nome degli
operatori europei Gambardella, che venga assicurata una
''parita' di regole'' e questo ''indipendentemente da dove si
trova il provider che fornisce il servizio'', altrimenti il
nuovo pacchetto di misure Ue ''perderebbe molto del suo
valore''. Non solo per la tutela delle societa' europee, ma
soprattutto dei consumatori, che devono essere messi in grado di
''trarre beneficio dai servizi innovativi basati su un uso
intelligente ed efficace dei dati''.
