#titolo Vela:spumante e 30 nodi, Soldini capodanno in oceano - Nautica e Sport - Mare
  Â (ANSA) - ROMA, 1 GEN - E' andato tutto come previsto, nella prima notte di navigazione, per  Giovanni Soldini  e il proprio equipaggio, che, a bordo di  Vor70 Maserati , da ieri sono impegnati nel tentativo di record della traversata  New York-San Francisco , con passaggio da Capo Horn. 
 Il team capeggiato dal velista milanese naviga a tutta con raffiche di vento che, come racconta lo stesso Soldini all'ANSA, dal suo 'satellitare', ''soffiano fino a 33 nodi''. 
 La notte di Capodanno e' stata trascorsa in mare dai nove velisti, ma non sono mancati - per quanto possibile - i festeggiamenti e i brindisi. ''Ci siamo concessi una 'parentesi' a base di zampone e lenticchie - confessa Soldini - il morale dell'equipaggio e' buono, navighiamo a tutta e abbiamo planato al buio con una velocita' di 30 nodi. Le condizioni sono estreme, ci troviamo a circa 500 miglia da New York, ma pensiamo di attraversare l'equatore fra una decina di giorni circa. Dipendera' anche dal mare e dal vento''. Infatti, dopo un paio di giorni di soffi e sbuffi, Eolo si concedera' una pausa, ''per poi riprendere a fare il proprio dovere'', e' la previsione di Soldini, che di imprese se ne intende. ''Noi siamo pronti ad affrontare ogni situazione - spiega - vedremo cosa accadra'''. 
 Il Maserati team ha preso il largo ieri pomeriggio, poco prima delle 17,30 ora italiana alla volta di San Francisco: l'obiettivo e' quello di cancellare il primato stabilito da Yves Parlier e Aquitaine Innovations. In pratica, Soldini e i suoi dovranno percorrere 13.225 miglia marine in meno di 57 giorni, 2h03'. La rotta New York-San Francisco, passando per Capo Horn, e' considerata storica ed e' stata ampiamente percorsa dai clipper impegnati nella corsa all'oro dalla seconda meta' dell'Ottocento in poi. (ANSA).  
