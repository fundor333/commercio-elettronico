#titolo Nigeria: Obafemi Martins  - Le Stelle - Mondiali Sudafrica
  Le capriole spera di farle anche ai Mondiali. L'ex interista 'Oba Oba' Martins in Nigeria e' diventato una specie di eroe nazionale, dopo la doppietta segnata al Kenya che ha regalato alle 'Super Aquile' una qualificazione mondiale che si stava facendo molto difficoltosa. 
 
E' stato anche un segnale chiaro che vorrebbe essere proprio lui la stella di questa nazionale senza pace, eterna incompiuta del calcio africano ed autentica 'mangia-allenatori'. Il ct che la guidera' in Sudafrica, lo svedese Lars Lagerback, e' appena arrivato e professa grande ottimismo, di sicuro sembra intenzionato a puntare fra gli altri sull'ex attaccante dell'Inter che la scorsa estate ha avuto la possibilita' di tornare in Italia, alla Fiorentina, ma poi ha scelto la Germania, ovvero il Wolfsburg. 
 
In cuor suo sarebbe rimasto al Newcastle, ma proprio non poteva dopo la retrocessione in serie B dei 'Magpies' ed eccolo prendere la strada della Bundesliga, per giocare nel club della Volkswagen fresco vincitore del titolo, nonostante la concorrenza di una coppia come quella formata dal brasiliano Grafite e dal bosniaco Dzeko. Del resto a Martins le sfide difficili sono sempre piaciute. 
 
Cresciuto in patria nell'Ebedei, grazie ai 'buoni uffici' di Sunday Oliseh nel 2000 viene portato in Italia dalla Reggiana. L'anno successivo l'Inter lo prende per la Primavera, ma presto i tecnici nerazzurri si accorgono del talento di questo attaccante che pur essendo velocissimo non ne risente in precisione e segna tanti gol nei tornei giovanili, vincendo scudetto di categoria e Viareggio. Oba Oba debutta in prima squadra nel marzo 2003 contro il Bayer Leverkusen in Coppa Uefa e lascia subito il segno con un gol (gli riesce lo stesso un anno dopo, quando esordisce con la Nigeria andando a segno contro l'Irlanda) e diventa famoso per la sua esultanza con capriole da virtuoso della ginnastica. 
 
Diventa titolare, fa coppia con l'Imperatore Adriano, vince Coppa Italia e Supercoppa, segna e fa divertire i tifosi che ne apprezzano  la rapidita' e lo scatto impressionante, unita ad una buona tecnica e ad un'elevazione straordinaria: spesso da fermo Martins riesce a saltare piu' in alto del portiere avversario. Insomma un talento che pero' in nerazzurro non ha espresso tutto il proprio potenziale, anche per problemi caratteriali ed improvvisi attacchi di mal d'Africa. Ma adesso giura che sono storie del passato, e aspira ad un ruolo da protagonista nel primo Mondiale giocato in quel continente che Oba Oba proprio non riesce a dimenticare  
   
