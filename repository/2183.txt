#titolo L'anti-abortista Borg da oggi Commissario Ue alla salute - Consumi e consumatori - ANSA Europa
  BRUXELLES - L'ex ministro degli esteri maltese  Tonio Borg  e' il nuovo commissario europeo per la salute e i consumatori. La nomina ufficiale e' stata decretata oggi da una decisione presa dal Consiglio dei ministri Ue. Borg, conservatore, succede al connazionale  John Dalli dimessosi il 16 ottobre  scorso in seguito a un'inchiesta condotta dal servizio anti-frodi dell'Ue, l'Olaf, sulle pressioni esercitate da un suo conoscente nei confronti di un'azienda svedese in una storia di lobby pro-tabacco da masticare (snus). 
 
Borg, 55 anni, si insediera' domani nel suo ufficio nella sede dell'esecutivo europeo. Dichiaratamente anti-abortista, il nuovo commissario alla salute e' riuscito a superare lo scrutinio del Parlamento europeo garantendo che egli rispettera' le norme europee al di la' dei suoi convincimenti personali e che in materia di aborto spetta agli Stati membri decidere. Borg ha assicurato che presentera' una  nuova e 'ambiziosa' proposta di legislazione sul tabacco  entro il prossimo gennaio.  
