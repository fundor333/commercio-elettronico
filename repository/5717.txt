#titolo 625 mila tweet per edizione piu' social del festival  - Speciale Sanremo
ROMA - Con 625.553 tweet nelle cinque serate la 63/ma edizione del Festival di Sanremo si conferma come la più social di sempre. Nel gran finale di ieri i tweet sono stati 174.000, con un incremento del 37% rispetto alla quarta puntata. E la classifica finale di Twitter coincide, per i big, con quella della gara canora: il vincitore del Festival Marco Mengoni è il più twittato di questa edizione con il 28% di tweet, seguito da Elio e le Storie Tese con il 24% di tweet, e dai Modà, al terzo posto, con il 15% di tweet. Questo secondo i dati raccolti da Audisocial Tv. E, nell'ultima serata del festival, Fazio supera la Littizzetto con il 55% dei tweet. Tra gli ospiti Claudio Bisio é stato il più twittato (42% tweet) con particolare gradimento del popolo web per il suo monologo. Lo seguono Bianca Balti (37%), Andrea Bocelli (18%) e Daniel Harding (3%). 
 Tra i commenti positivi sul vincitore Marco Mengoni i più retwittati sono: "Mengoni è il vincitore più serio della storia. Marco, non ti hanno licenziato: hai vinto. #Sanremo2013 #WR8Sanremo" @iddio (255 retweet). Ma sono gli Elio e le Storie Tese a scaldare i cuori del popolo del web che si è mobilitato per esortare al tele-voto: "Mano al cellulare. Tutti a votare Elio e le storie tese. E' la dignità che ce lo chiede". @domeniconaso #sanctusremus #Sanremo2013" fattoquotidiano (300 retweet). Nella classifica Twitter troviamo poi, a pari merito con il 5% di tweet, Daniele Silvestri, Maria Nazionale e Annalisa Scarrone. Seguono Chiara Galiazzo (4%), Malika Ayane (3%), Max Gazzé (3%), Raphael Gualazzi (2%), Molinari e Cincotti (2%), Simone Cristicchi (2%), Almamegretta (1%) e Marta sui Tubi (1%). Il post che ha ricevuto il maggior numero di like (1066), condivisioni (149) e commenti (155) è naturalmente per il vincitore Marco Mengoni. Audisocial Tv, l'osservatorio permanente di Reputation Manager che misura le performance dei programmi televisivi sul web, ha monitorato giorno per giorno l'andamento degli hashtag su Twitter e dell'interazione sulla Fan Page ufficiale 'Festival di Sanremo' su Facebbok.  
