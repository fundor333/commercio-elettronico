#titolo Enrico Gasparotto - Protagonisti
''Ancora non ci credo, ma è una grande vittoria. Non ho parole, sono...quasi emozionato". La gioia complica i discorsi di Enrico Gasparotto, l'ex campione d'Italia (ed anche maglia rosa nel 2007) che dopo tre anni e mezzo ha riportato il pedale azzurro a vincere una delle 12 'classiche' del calendario ciclistico. E' successo a Valkenburg, traguardo su cui quest'anno si concluderà anche il Mondiale, dove il friulano dell'Astana ha battuto allo sprint il belga Vanendert e lo slovacco Sagan, 'finisseur' della Liquigas non al meglio dopo la caduta nel Brabante, ma capace comunque di essere protagonista. Che fosse il rivale più pericoloso lo ammette lo stesso Gasparotto: "ho visto che partiva Sagan e sono scattato anch'io, ma se non fosse caduto al Brabante contro di lui non ci sarebbe stata storia". Così ha vinto l'incredulo italiano, il primo dal trionfo di Damiano Cunego nel Lombardia del 2008 ad aggiudicarsi una classica, interrompendo un digiuno durato troppo, e che forse non sarebbe stato così lungo se Tom Boonen non si fosse confermato fenomeno nel giro delle Fiandre e nella Parigi-Roubaix, quando l'ex iridato Alessandro Ballan ha ottenuto il terzo posto in entrambe le occasioni. Proprio Ballan era stato l'ultimo italiano a vincere una delle classiche del nord, il giro della Fiandre del 2007, anno in cui c'era stata una 'doppietta' visto anche il successo di Danilo Di Luca nella Liegi-Bastogne-Liegi.  
