#titolo Allarme smog in sette citta' - Clima - Ambiente&Energia
  ROMA - Allarme inquinamento gia' scattato in sette citta' italiane (Frosinone, Torino, Monza, Vercelli, Brescia, Milano e Verona), che hanno esaurito il limite di 35 superamenti annuali del tetto medio giornaliero di concentrazioni di Pm 10. Lo evidenzia Legambiente, aggiungendo che su 78 citta' monitorate, 13 capoluoghi a fine febbraio hanno gia' superato 30 giorni di sforamento, praticamente oltrepassando il limite di legge un giorno si' e uno no. 
I numeri sono stati illustrati in occasione della presentazione della 25/a edizione del Treno Verde, la campagna di Legambiente e Ferrovie dello Stato (con la partecipazione del ministero dell'Ambiente) che parte oggi da Roma per un viaggio di oltre un mese da Sud a Nord per monitorare, informare, sensibilizzare e promuovere le buone pratiche che privilegiano la mobilita' pubblica e l'abbattimento delle polveri inquinanti. 
L'auto privata resta il mezzo privilegiato dagli italiani per i loro spostamenti in ambito urgano: a ribadirlo e' uno studio di Legambiente su 53 capoluoghi italiani, secondo cui sono ben 45 le citta' dove i piccoli spostamenti vengono effettuati prevalentemente con il mezzo privato rispetto al trasporto pubblico o la bici e a piedi. A Bolzano, Genova e Campobasso, in particolare, va l'oscar per lo spostamento sostenibile che privilegia spostamenti a piedi o in bicicletta. Maglia nera invece Bergamo, Sassari e Aosta, dove i cittadini si muovono principalmente col mezzo privato. 
Nonostante l'Europa dedichi il 2013 alla qualita' dell'aria e nonostante il ricorso della Corte di Giustizia europea per l'inadempienza dell'Italia rispetto ai livelli di Pm10 nelle citta' italiane, ''nulla e' cambiato e anche nel 2013 siamo gia' molto lontani dagli obiettivi previsti'', ha detto il presidente nazionale di Legambiente Vittorio Cogliati Dezza, spiegando che ''la bellezza delle citta' e' al centro di questa edizione del Treno Verde, la riqualificazione dei nostri centri urbani ormai non puo' piu' attendere''. 
''Questo Treno Verde deve diventare una specie di indice del gap negativo della politica dei trasporti in Italia'', ha detto l'ad di Ferrovie dello Stato Mauro Moretti, evidenziando che ''rischiamo di non raggiungere gli obiettivi europei perche' in campo trasportistico stiamo andando in senso opposto a questi obiettivi. I temi sono il trasporto merci e i pendolari, che possono essere fatti con investimenti anche modesti e a ritorno immediato''. Due i problemi, secondo Moretti: i camion che sono ''un settore sregolato che non garantisce neanche i costi minimi di sicurezza''; ed e' ''assurdo che non si investa nel settore pubblico delle grandi citta', su cui siamo in una situazione drammatica, perche' le aziende sono in gran parte in difficolta' e le risorse pubbliche decrescenti''.    ''Una produzione sostenibile dell'energia, la maggior attenzione al risparmio energetico e lo sviluppo e la diffusione della mobilita' elettrica - ha aggiunto il responsabile Italia ed Europa di Enel Green Power Roberto Deambrogio - costituiscono le basi per contrastare i mutamenti climatici e costruire un futuro a basso impatto ambientale''.  
