#titolo Napoli-Juventus, quanti veleni  - Speciali
di Giorgio Svalduz 
 Il fuoco cova  sotto la cenere: la Juve venerdì a Napoli deve superare il più severo esame scudetto, se esce indenne dal San Paolo sei o nove punti di vantaggio diventano improbabili da recuperare. Le dichiarazioni di avvicinamento sono improntate al fairplay ma può bastare poco per far riesplodere polemiche e sospetti. Perché i rapporti stagionali tra le due più forti squadre italiane sono incentrati sul rispetto ma su una rivalità feroce. Dall'incendio della Supercoppa a Pechino alle allusioni arbitrali, i lunghi mesi di questa stagione hanno avuto come leit motiv dosi rilevanti di veleni che hanno avuto come epilogo la dichiarazione di antipatia resa da Marchisio a gennaio, e poi aggiustata con molto imbarazzo. 
 E' quindi molto meglio che a parlare tra i due club sia il campo, viste le punzecchiature ripetute che si sono avute in questi mesi. Tutto nasce dalla finale di Coppa Italia in maggio vinta nettamente all'Olimpico dal Napoli dopo una stagione dominata da un' imbattuta Juve. I partenopei vogliono bissare il successo alla ripresa della stagione nella Supercoppa che si svolge a Pechino con i bianconeri segnati dalla squalifica di Conte. 
 La scaramuccia iniziale è del tecnico bianconero Carrera che, definito 'quel signore' da Mazzarri gli augura di vincere quanto lui in carriera. La partita viene indirizzata da un'espulsione discutibile di Pandev e da un rigore generoso decisi da Mazzoleni con il contributo di Rizzoli, la Juve resta in nove e vince 4-2 ai supplementari con Mazzarri espulso e il Napoli non si presenta alla premiazione. Uragano di polemiche anche per un presunto occhiolino di Buffon a Rizzoli dopo il quarto gol. 'Non giochero' più una Supercoppà tuona De Laurentiis, e Mazzarri rincara: "Noi cornuti e mazziati, una direzione di gara iniqua. E la Juve, che dice di avere 30 scudetti mentre le regole gliene assegnato 28, non può dare lezioni". 
 Le ostilità riprendono a metà ottobre, qualche giorno prima della sfida di campionato c'é italia-Danimarca con Buffon in forse per infortunio e si sospetta che sia una scusa per riposare. Scuse ingenerose, col portiere che salta sia l'azzurro che la sfida di Torino che vede trionfare il 20 ottobre la Juve con Caceres e Pogba. Ma un magazziniere ospite schiaffeggia uno steward, i due club vengono multati, Mazzarri parla di cori vergognosi contro i napoletani, ci sono danneggiamenti ai bagni dello stadio. Perfino Saviano fa il tifoso, con ironia: "Quando i piemontesi videro il bidet nella Reggia di Caserta lo definirono 'oggetto sconosciuto a forma di chitarra''. Nel mirino c'é un servizio della Rai di Torino in cui si parla di 'puzza' dei tifosi campani. 
 L'ente si scusa e sospende il giornalista Giampiero Amaldola. Poco dopo nuove polemiche trasversali: il ds Bigon si lamenta per l'arbitraggio di Gervasoni in Catania-Juve e per il gol regolare annullato agli etnei: "Non credo ai complotti ma non si può stare in silenzio, serve uniformità di giudizio". A gennaio tocca a Marchisio riaccendere lo scontro definendo 'una sana antipatia sportiva col Napoli, quando me li trovo di fronte scatta qualcosa''. Il Napoli protesta ritenendosi offeso e sul web compare un gioco 'picchiamo Marchisio'. Il giocatore puntualizza alle Iene ma la frittata è fatta. Poi il fronte si sposta su Juventus-Genoa del 26 gennaio con un rigore non assegnato ai bianconeri dall'arbitro Giuda e le loro proteste furibonde con Marotta che tuona 'Non si designa per la Juve un arbitro della provincia di Napoli'' e Andrea Agnelli che aggiunge "a fine gara è difficile essere lord inglesi". E' passato un mese di calma apparente e venerdì Napoli e Juve incrociano i guantoni per la sfida più delicata: tutti auspicano che non ci siamo errori per permettere alle due squadre di esprimere il loro potenziale in una partita che ha tutte le credenziali per essere godibile e spettacolare.  
