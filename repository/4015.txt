#titolo Motore a pistoni lineari per ricarica di batterie elettriche - Mobilit√† Sostenibile - Motori
  ROMA - Sviluppato dagli ingegneri del German Aerospace Center's Institute of Vehicle Concepts di Colonia, in Germania, un nuovo propulsore a combustione interna con pistoni a movimento lineare. Il nuovo motore, riferisce FoxNews, e' progettato per dare energia agli autoveicoli elettrici ad autonomia estesa. L'innovativo motore fa lavorare una coppia di pistoni in un singolo cilindro, con movimento lineare nei due lati opposti della stessa camera di combustione. Al contrario dei motori convenzionali che convertono in moto circolare l'energia generata dal moto lineare alternato del pistone, servendosi di basamento, albero e bielle, il motore del centro arospaziale tedesco collega i pistoni a molle pneumatiche in grado di generare direttamente energia elettrica dal moto lineare alternato. Il particolare disegno del propulsore a moto lineare permette, inoltre, di regolare all'infinito dimensione e rapporto di compressione della camera di scoppio, senza sostituzione di componenti, e di funzionare con un'ampia varieta' di combustibili, compreso il gasolio, il gas naturale e l'idrogeno. Per il momento ne esiste un solo prototipo, peraltro sovradimensionato, nel laboratorio  del  German Aerospace Center's Institute of Vehicle Concepts. La squadra di ingegneri che hanno lavorato sul progetto ritiene tuttavia che si possa realizzare un'unita' compatta da 125 kg, capace di erogare la potenza di 40 Cv, da installare con successo sulla maggior parte dei veicoli elettrici in produzione. 
Come e' noto il principale ostacolo alla diffusione su vasta scala dell'auto elettrica e' nel costo delle batterie pesanti e di scarsa capacita' che equipaggiano gli attuali veicoli ad energia elettrica, e nella lentezza dei progressi su questo fronte. Le auto ad autonomia estesa possono, invece, utilizzare batterie piu' piccole, economiche e garantire un'autonomia adeguata all'utilizzo quotidiano, con grande risparmio di carburante, anche se non del tutto a zero emissioni. Al momento, pero', i propulsori utilizzati su auto ad autonomia estesa, come la Chevrolet Volt e la Fisker Karma, sono normalissimi motori a combustione interna per auto convertiti all'auto elettrica ma non certo ottimizzati per pesi, dimensioni e resa. Dalle future generazioni delle auto elettriche plug-in ci si aspetta che i motori siano specificamente progettati per le auto ad autonomia estesa. Il generatore di energia a pistone lineare potrebbe infatti rappresentare un'idea valida. Una versione di produzione del generatore a pistone lineare, ha detto un portavoce del German Aerospace Center's Institute of Vehicle Concepts, potrebbe essere su strada entro quattro o cinque anni, se si trovasse un partner industriale pronto a sviluppare la tecnologia per uso commerciale.  
