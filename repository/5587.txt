#titolo Sudafrica - Mondiali Sudafrica
  Il ct brasiliano Carlos Alberto Parreira, arrivato appena ad ottobre sulla panchina della squadra che organizza il mondiale, non ha dubbi: ''siamo noi la piu' debole delle sei nazionali africane presenti''. E' una vecchia volpe, Parreira, ma non sembra bluffare, anche perche' i suoi 'Bafana Bafana' non sono riusciti nemmeno a qualificarsi per la Coppa d'Africa a gennaio. 
  
 Se il momento, per il paese e per la nazionale dei 'Bafana' (ragazzi), e' storico, le effettive possibilita' di superare la prima fase - exploit mai raggiunto nelle due presenze ai mondiali (1998 e 2002) - sono esigue. E il Sudafrica, penultimo dei 32 qualificati secondo il ranking Fifa, sarebbe il primo paese organizzatore a non superare la prima fase. A favore delle speranze dei padroni di casa c'e' la buona performance in Confederation Cup, l'anno scorso - battuti di misura dal Brasile in semifinale, poi dalla Spagna nella finale per il terzo posto - e il sostegno del pubblico che sara' senza dubbio incessante e coloratissimo.  
  
 Il ritorno di Parreira in panchina e' stato accolto in modo non unanime. Per molti, il ct carioca - campione del mondo 1994 - e' l'uomo giusto: esperto, smaliziato, in grado di spremere il meglio da un gruppo che non dispone di campioni. I suoi detrattori, pero', ricordano che nella precedente esperienza i suoi esperimenti fallirono uno dopo l'altro, culminando poi nell'eliminazione dalla Coppa d'Africa 2008.  
  
 I due giocatori sui quali si fondano le speranze sudafricane sono Benny McCarthy e Steven Pienaar, entrambi protagonisti nel campionato inglese. Con il primo perennemente alle prese con problemi di ogni tipo, e' il secondo a far ben sperare sia per la capacita' di inventare gioco sia per la personalita'. A coprirgli le spalle ci saranno certamente una mano i due collaudati interditori Siboniso Gaxa, che gioca con i sudafricani del Sundowns, e Tsepo Masilela, del Maccabi Haifa. 
  
 Per prepararsi lontano da casa, dove fra l'altro e' stato cambiato all'ultimo il luogo del ritiro perche' quello prescelto non e' pronto, Parreira ha portato i suoi ragazzi in Brasile per ''sentire'' la qualita' del calcio superiore, ha spiegato il ct. Lui, Parreira, e' preoccupato in realta' non tanto della tecnica dei suoi, ma delle qualita' fisiche: ''dovremo giocare palla a terra - ha detto - perche' non abbiamo grossi giocatori. Il Brasile lo sa fare molto bene, dovremo ispirarci''.  
   
