#titolo In Germania progetto da 11 mln euro per nuova auto elettrica - Mobilit√† Sostenibile - Motori
  ROMA - Partito, in Germania, il progetto di un nuovo veicolo elettrico efficiente, il piu' leggero possibile, ma con un'architettura che offra i massimi livelli di sicurezza e protezione per i passeggeri. A realizzarlo sara' il  consorzio Visio.M di cui fanno parte le case automobilistiche Bmw e Daimler, la Technische Universitaet Muenchen (TUM) e altri partner industriali tra cui Autoliv, Continental, Texas Instruments Germany e Siemens. Il progetto, riferisce Green Car Congress, ha una durata di due anni e mezzo e un finanziamento di 10,8 milioni di euro e rientra nel quadro del programma 2020 per la ricerca nell'area ''Tecnologie chiave per l'elettromobilita' - STROM'' del Ministero Federale Tedesco dell'Istruzione e della Ricerca.     La base del progetto parte dal veicolo elettrico di studio MUTE, sviluppato nel 2010 dalla TUM. L'obiettivo dell'auto elettrica Visio.M e' ottenere un'autonomia di oltre 100 km e una velocita' massima di 120 km/h, con una fonte energetica di 15 kW e un peso a vuoto massimo di 400 kg, senza batteria. Gli ingegneri del consorzio Visio.M hanno allo studio un'innovativa carrozzeria monoscocca, come sulle auto da corsa, un telaio monoscocca in composito con materiali leggeri per ottenere una buona stabilita' e rirre al minimo il peso complessivo ed un'abitacolo in fibra di carbonio rinforzata (CFRP). Gli ingegneri intendono inoltre effettuare uno studio di fattibilita' sui materiali in fibra di carbonio adatti alla produzione in serie di auto ultra-compatte.     Anche per il sistema di propulsione, i tecnici Visio.M stanno cercando di contenere al minimo i pesi. L'auto elettrica sara' equipaggiata con un motore elettrico asincrono efficiente e compatto. Il sistema di trasmissione avra' rapporti leggeri su alberi cavi, per avere un cambio di velocita' piu' leggero del 15% rispetto alle soluzioni convenzionali. La struttura in fibra di carbonio permette, inoltre, di integrare numerose funzionalita' attive e passive per affrontare le complesse sfide relative alla sicurezza di un'auto elettrica ultra-compatta. Gli studi riguardano cinture di sicurezza appositamente realizzate, oltre ad altre idee innovative per ridurre al minimo le eventuali possibilita' di lesioni in caso di incidente.     I ricercatori sperano di raggiungere, entro la fine del progetto, il massimo livello possibile in termini di sicurezza. 
Il prototipo di ricerca ha gia' superato, in un sito di prova nei pressi di Monaco di Baviera, alcuni test effettuati su componenti dello chassis, come il programma elettronico di stabilita', il sistema antibloccaggio freni e il sistema torque vectoring.  
