#titolo Piogge intense in Liguria, sale livello bacini - Acqua: Dalle Regioni - Ambiente&Energia
 
            
            GENOVA - Non ci sono criticita' ma il livello dei bacini sta
aumentando per le piogge e le nevicate intense e ''inusuali''
che stanno colpendo la Liguria. Dal 5 marzo ad oggi, infatti, la regione e' stata interessata da
una struttura ciclonica che ha riversato tra i 120 e i 160
millimetri di acqua, con piogge o nevicate di intensita' debole
o al piu' moderata. L'Agenzia regionale per la protezione
dell'ambiente ligure (Arpal) ha precisato che ''la durata
dell'evento, ancora in corso, e' piuttosto inusuale e sta
provocando un lento e progressivo aumento del livello
idrometrico dei bacini monitorati, senza tuttavia attuali
situazioni di criticita'''. Ieri e' stato rilevato un innalzamento repentino del torrente
Petronio, in localita' Sara (Sestri Levante), con un aumento di
circa 1,5 metri in un'ora a causa di due scrosci. Questa
mattina, inoltre, davanti al promontorio delle 5 Terre si e'
sviluppato un sistema temporalesco che ha interessato la Toscana
del Nord e l'estremo levante ligure, determinando precipitazioni
intense su Monterosso (33.8 mm in un'ora). Sulla zona sono anche
stati registrati quasi 200 fulmini. Per domani e dopodomani sono previste ''precipitazioni sparse
generalmente deboli, ma con possibilita' di rovesci o temporali
che localmente potrebbero aumentare i quantitativi di
precipitazione''. Arpal ribadisce pertanto che ''nei prossimi
giorni e' opportuno continuare a monitorare i torrenti''.
