#titolo Nautica: la Liguria a Istanbul cerca nuovi interlocutori - Shipping e Cantieri - Mare
  (ANSA) - ISTANBUL, 31 GEN - Ampliare il mercato e far crescere l'export puntando su un'economia come quella della Turchia, che ''nel 2023 si stima diventera' l'ottava potenza mondiale''. E' l'obiettivo della missione che ha portato una decina di imprenditori liguri della nautica ad avere un centinaio di incontri d'affari a Istanbul. 
La missione, organizzata in collaborazione con l'Istituto del Commercio Estero e e con l'Azienda speciale della Camera di Commercio di La Spezia, ha portato in Turchia dieci aziende del settore navale e nautico e un consorzio delle tecnologie del mare. 
 Il presidente di Liguria International, Franco Aprile, ha spiegato che gli imprenditori hanno avuto incontri operativi con un centinaio di aziende turche della municipalita' di Tuzla, area metropolitana di Istanbul dove ha sede il piu' importante distretto della cantieristica navale e nautica del Paese. 
 ''Una opportunita' importante - ha detto - perche' la Turchia e' una delle realta' piu' promettenti del Mediterraneo con particolare riferimento ai settori legati al mare''. Le richieste si sono concentrate soprattutto su accessori, competenze tecnologiche e design italiano. Ma si e' registrata anche una notevole propensione verso lo sviluppo di sistemi navali civili, per la difesa e la sicurezza, nonche' sui temi e progetti legati al monitoraggio, alla bonifica e alla sicurezza dell'ambiente marino. 
 ''Visto che si parla sempre della dispersione del sistema italiano all'estero, abbiamo puntato a fare sistema'' e ''continueremo a lavorare con tutte le istituzioni che promuovono sinergie di questo tipo''. 
 In contemporanea a Istanbul, nel quartiere fondato dai genovesi di  Galata , e' stata inaugurata una mostra fotografica su Genova e si sono poste le basi per il gemellaggio tra il capoluogo ligure e la municipalita' di  Beyoglu  (che oggi ha assorbito anche l'antico quartiere) mentre la citta' e la Liguria hanno partecipato alla fiera internazionale del turismo del mediorientale, conclusa qualche giorno fa. 
''In Turchia - ha aggiunto Aprile - gia' si sono radicate piu' di 20 aziende negli ultimi due anni, soprattutto per la nautica. La Turchia e' un paese che marcia a tassi di crescita molto elevati, cui bisogna necessariamente rivolgersi con un mix di proposte sempre piu' sofisticato per costruire percorsi che consentano al nostro sistema economico di mettere radici''. (ANSA).  
