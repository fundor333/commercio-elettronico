#titolo Alberto Undiano Mallenco - Mondiali Sudafrica
  Alberto Undiano Mallenco è nato a Pamplona (Spagna) l’8 ottobre 1973. Il fischietto spagnolo ha caratteristiche di arbitrare “all’inglese”, lasciando giocare ed evitando – per quanto possibile – i cartellini, cercando il dialogo con i calciatori. In una recente intervista ha dichiarato che la partita di calcio per lui è come un melone: finchè non lo apri, non sai quello che puoi trovare dentro.  Internazionale dal 2004, di professione sociologo, fa il suo esordio ad alti livelli nel 2005, con 3 gare dirette agli Europei Under 19. Nel 2006 è presente agli Europei Under 21 in Portogallo, dove arbitra 3 incontri: Francia-Germania 3-0 ed Ucraina-Danimarca 2-1 nei gironi eliminatori, oltre alla semifinale Olanda-Francia 3-2. Nel 2007 partecipa ai Mondiali Under 20 in Canada, arbitrando 5 partite: Cile-Canada 3-0, Repubblica Ceca-Corea del Nord 2-2 e Stati Uniti-Brasile 2-1 nei gironi eliminatori, Argentina-Messico 1-0 ai quarti di finale ed anche la finalissima, Argentina-Repubblica Ceca 2-1. Nel 2009 dirige tre gare ai Mondiali Under 20 in Egitto: Ghana-Uzbekistan 2-1 e Repubblica Ceca-Brasile 0-0 nei gironi eliminatori e la semifinale Brasile-Costarica 1-0. Nelle qualificazioni ai Mondiali di Sudafrica 2010 ha diretto 4 gare, con bilancio di 1 vittoria interna, 1 pareggio e 2 successi esterni; 3 le direzioni in Europa (Albania-Svezia 0-0, Repubblica Ceca-Slovacchia 1-2 ed Inghilterra-Croazia 5-1), 1 nello spareggio di andata Centro Nord America/Sud America, Costarica-Uruguay 0-1.  
   
GLI ASSISTENTI. I due assistenti che comporranno la terna arbitrale spagnola diretta da Undiano Mallenco saranno i connazionali Fermin Martinez Ibanez (nato il 4 luglio 1966, internazionale dal 2004) e Juan Carlos Yuste Jimenez (nato il 25 settembre 1975, internazionale dal 2004). 
   
