#titolo Turismo: torna 'una nave di libri', minicrociera letteraria  - Libri - Mare
  (ANSA) - ROMA, 10 MAR - Per il terzo anno consecutivo, torna  "Una nave di libri per Barcellona" , la minicrociera letteraria che, dal 21 al 24 aprile, trasformerà l'ammiraglia  Cruise Roma  in una sorta di carro di Tespi galleggiante, con presentazioni di libri, reading, film, musica, teatro ed eventi in cui il cibo e il buon bere si sposano con la cultura. 
 L'iniziativa è organizzata dal mensile "Leggere:tutti" in collaborazione con  Grimaldi Lines  in partnership con CTS, Centro turistico studentesco e giovanile. La  Cruise Roma  partirà da  Civitavecchia  nella serata del 21 aprile dopo aver imbarcato nella mattinata a  Porto Torres  numerosi passeggeri provenienti dalla Sardegna. 
 "Una nave di libri per Barcellona" coincide con la festa di San Giorgio, i libri e le rose che si tiene il 23 aprile, Giornata mondiale del libro: la tradizione vuole che a Barcellona e in tutta la Catalogna, in questa occasione, gli uomini regalino una rosa alle donne e ne siano contraccambiati con un libro. 
 Per questa edizione, la Cruise Roma ospiterà a bordo scrittori come Carlo Lucarelli, Maurizio De Giovanni, Massimo Carlotto, il vincitore del Campiello 2011 Andrea Molesini, Ennio Cavalli, Roberto Riccardi, Andrea Prato ma saranno una quindicina gli scrittori presenti e dalla Spagna arriveranno Pedro Casals e Care Santos. 
 Tra gli appuntamenti in programma, si ricorderà Enrico Mattei nel cinquantenario della morte. Sulla nave sarà allestita anche la più grande libreria navigante in cui saranno presenti per tutto il viaggio i librai del Gruppo Arion che collabora all'iniziativa. contenute le quote di partecipazione per favorire la partecipazione di giovani e famiglie con bambini. Le Quote partono da 225 euro comprensiva di viaggio a/r, e pasti a self service a bordo. (ANSA).  
