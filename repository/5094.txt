#titolo Polo Sud, sulle rotte di Shackelton - In Viaggio
  Salperà a fine marzo sulla rotta dell'esploratore ango-irlandese  Ernest Shackleton  una crociera sui generis, per un viaggio – più che vacanza – esclusivo e carico di emozioni dall'altra parte del mondo: nei paesaggi di ghiaccio del  Polo Sud . 
Shackleton fu uno dei pionieri dell'Antartide: nel 1916 navigò per circa 1.300 chilometri da Elephant Island all'isola della Georgia del Sud su una scialuppa e poi raggiunse a piedi un luogo per organizzare i soccorsi del suo equipaggio, arenato da oltre un anno proprio nell'isola dell'Elefante. Ripercorrerà, in parte, il suo itinerario la  nave Ortelius  con  Patagonia World  (partenza il 20 marzo), con comfort però sconosciuti all'esploratore. La nave salperà da  Ushuaia  in Argentina e navigherà nell'Atlantico fino alla  Georgia del Sud . Il rientro è fissato per il 6 aprile a  Montevideo , in Uruguay ( mappa ). "Un'esperienza di viaggio che capita una volta sola nella vita  – spiegano gli organizzatori – , adatta a chi ha sempre sognato di vedere dal vivo le epiche terre che catalizzavano l'attenzione di tutto il mondo nei primi anni del 1900".  I viaggiatori contemporanei potranno scoprire l'ecosistema di una terra estrema anche grazie a  guide di eccezione: Børge Ousland e Thomas Ulrich , due esploratori polari rispettivamente originari della Norvegia e della Svizzera. Per i partecipanti un'occasione per approfondire la conoscenza, oltre che ammirare, la fauna della zona. Nella Georgia del Sud vivono colonie di  albatros, elefanti marini, otarie australi, pinguini papuani e pinguini reali . I più coraggiosi possono prendere parte a un trekking sciistico, altrimenti hanno l'opportunità di scegliere il programma di semi-circumnavigazione dell'isola e osservare le spiegge di sbarco di Pegotty Bluff/King Haakon Bay dove sir Shackleton e i suoi approdarono nel 1916. Previsto il passaggio della Convergenza Antartica, della ristretta fascia di mare dove le acque fredde antartiche che salgono da sud si incontrano con le acque relativamente più calde delle zone subantartiche.  
