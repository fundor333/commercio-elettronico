#titolo Debiti PA: Morganti, con apertura Ue slancio all'economia reale - La voce degli Eurodeputati - ANSA Europa
  BRUXELLES - «Un segnale importante che guarda al rilancio dell'economia reale».   L'eurodeputato toscano Eld Claudio Morganti ha definito così l'apertura della Commissione europea alla possibilità di conteggiare in modo "flessibile" il pagamento dei debiti pregressi delle pubbliche amministrazioni, nei confronti delle imprese, dal calcolo del debito e del deficit. A darne notizia, in una dichiarazione congiunta, sono stati il commissario Ue all'Industria, Antonio Tajani, e il responsabile Ue per gli Affari economici, Olli Rehn. Secondo i due commissari europei, "il Patto di stabilità e crescita permette di prendere in considerazione fattori significativi in sede di valutazione della conformità del bilancio di uno Stato membro con i criteri di deficit e di debito del Patto stesso e in tale ambito la liquidazione dei debiti commerciali potrebbe rientrare tra i fattori attenuanti".    
   
 «Finalmente -ha dichiarato Morganti- si dà un po' di respiro alle nostre piccole e medie imprese, oramai al collasso. Non si può pensare, infatti, di ridare vigore all'economia reale, e quindi di far ripartire la crescita, senza prima saldare i debiti che lo Stato ha nei confronti di aziende e fornitori».   «Nel caso dell'Italia -ha precisato- si tratta di una somma pari a circa 70-80 miliardi di euro da saldare, una cifra insostenibile, che in questo momento sta paralizzando ancora di più lo sviluppo della nostra economia, provocando, nei casi più estremi, il suicidio di tanti imprenditori».   «Era ora -ha aggiunto l'eurodeputato Eld- che Bruxelles si rendesse conto che troppa austerità non paga. Meglio tardi che mai. Adesso, però -ha concluso- è necessario agire in tempi brevi, senza perdere altro tempo, perché le nostre piccole e medie imprese non possono più aspettare». 
    
