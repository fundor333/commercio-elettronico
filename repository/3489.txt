#titolo Hyundai, a salone di Ginevra debutta Santa Fe passo lungo - Prove  e Novit√† - Motori
  ROMA - Anteprima europea al Salone di Ginevra per il nuovo Hyundai Grand Santa Fe, con il quale il brand entra nel segmento E-SUV a passo lungo. Questo nuovo 4x4, che va ad affiancare la nuova generazione di Santa Fe che da inizio 2013 e' commercializzata sul mercato italiano, arrivera' sul nostro mercato esclusivamente nella configurazione sette posti. 
La Grand Santa Fe ha debuttato al Salone Internazionale di New York nel 2012, ma la versione destinata al mercato europeo e' stata specificatamente sviluppata per le esigenze della clientela del Vecchio Continente: il nuovo Grand Santa Fe e' quindi piu' alto (+10 mm), piu' largo (+5 mm) e piu' lungo (+225 mm) della nuova generazione di Santa Fe, considerato l'interasse piu' lungo di 10 cm. Significativa la capacita' di carico: i 607 litri disponibili (+22 rispetto alla nuova generazione di Santa Fe) pongono infatti Grand Santa Fe al vertice della categoria. 
Disponibile in Europa dalla fine dell'estate, Grand Santa Fe presenta elementi di design, differenti da quelli della Santa Fe di nuova generazione: griglia frontale, fendinebbia e paraurti all'anteriore, gruppo ottico, doppio scarico e deflettori al posteriore - oltre ai diversi cerchi in lega da 18'' e 19''. 
Il propulsore scelto per equipaggiare Grand Santa Fe e' il 2.2 litri CRDi da 197 cavalli, Euro-5 con turbocompressore a geometria variabile e cambio automatico a sei rapporti. La dotazione di serie puo' essere completata dall'adozione di un ampio tettuccio panoramico che si estende per l'intera lunghezza della vettura. Le emissioni di Grand Santa Fe sono di 192 g/km di CO2 nel ciclo combinato europeo.  
