#titolo Federutility, attesa valutazione Authority su bollette - Acqua: Top News - Ambiente&Energia
 
            
            ROMA - ''Il parere del Consiglio di Stato credo dica due cose:
che bisogna intervenire sulla norma cancellata dal referendum, e
che l'Authority ha il ruolo per intervenire''. Lo dice Adolfo
Spaziani, direttore di Federutility, commentando quanto
affermato dal Consiglio di Stato nel parere reso all'Autorita'
per l'energia elettrica e il gas sulla determinazione delle
nuove tariffe per il Sistema idrico, ed in particolare rispetto
alla parte che riguarda la remunerazione del capitale investito.    ''Ora aspettiamo che l'Authority valuti i costi finanziari di
quel semestre'', spiega Spaziani parlando del periodo che va dal
21 luglio 2011 al 31 dicembre 2011, in cui le bollette sarebbero
state - a detta del Consiglio di Stato - ''non coerenti'' con
quanto deciso dalla volonta' referendaria. ''Non vorrei pero' -
osserva il direttore di Federutility - un eccesso di polemica su
questo, che poi porta a dimenticare la caduta degli investimenti
nel settore mentre la situazione del Paese richiederebbe un
cambio di marcia''.    Sulla determinazione del nuovo metodo tariffario, conclude
Spaziani, ''credo che l'Authority abbia tutti gli elementi per
trovare una soluzione nell'ambito delle regole europee'' tenendo
presenti punti fermi come per esempio ''il riconoscimento dei
costi finanziari'' e ''il principio del 'chi inquina paga'''.
