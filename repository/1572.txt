#titolo Auto, la riscossa di Ginevra. Riflettori su piccole e lusso - Prove  e Novità - Motori
  di Graziella Marino    
 ROMA - Mancano pochi giorni al Salone di Ginevra, la piu' importante kermesse automobilistica europea, ma gia' si sa che quella di quest'anno, nonostante la crisi che attanaglia il mercato dell'auto, sara' un'edizione da fuochi d'artificio, con oltre 100 anteprime mondiali e 32 europee. E tra queste, il made in Italy giochera' un ruolo di primo piano.I riflettori della 83/ma edizione del Salone svizzero, che aprira' alla stampa internazionale il 5 e 6 marzo, ed al pubblico dal 7 al 17 marzo, saranno puntati su due principali filoni, quello delle vetture 'piccole', con particolare attenzione al segmento dei Suv compatti, e quello delle sportive e delle berline di lusso. Ed e' proprio qui che l'Italia mostra in passerella le sue eccellenze. 
 L'attesa piu' grande e' certamente per la nuova serie speciale del Cavallino, l' ''erede'' della Enzo, che Ferrari svelera' in anteprima mondiale a Ginevra e che sara' anche la prima ibrida mai realizzata a Maranello. A sfidarla ci sara' anche un altro bolide legato alla Formula 1, la McLaren P1, vettura ibrida con cui la casa inglese segna anche il suo esordio al Salone di Ginevra. Grande attesa anche per l'inedita GranTurismo MC Stradale a quattro posti che Maserati svelera' proprio a Ginevra in anteprima mondiale e che si aggiunge alla premiere europea della nuova ammiraglia Quattroporte.    Parlera' italiano, pur orbitando nella costellazione Audi, anche la nuova 'one-off' Lamborghini, nata sulla base della Aventador, che verra' presentata al Salone svizzero. La casa di Sant'Agata Bolognese ha finora mantenuto il piu' stretto riserbo su questa vettura creata per celebrare il 50/mo anniversario del marchio. E per rimanere in tema di lusso a Ginevra si potra' ammirare anche la nuova Flying Spur, ovvero la piu' potente quattro porte mai realizzata finora da Bentley. Le fara' da sponda la nuova Rolls-Royce Wraith, versione coupe' due porte della Ghost, sara' il modello piu' potente del marchio inglese. Aston Martin sara' invece a Ginevra con l'esemplare unico Bertone Rapide shooting brake, per festeggiare i 60 anni di collaborazione tra i due brand.    
 Tra le altre novita' sportive presenti al Salone, Porsche 911 GT3, Bmw M6 Gran Coupe', Audi RSQ3, Chevrolet Corvette Stingray Cabrio, Toyota GT 86 cabriolet, Infiniti Q70, Nissan 370Z Nismo, Land Rover Evoque a 9 marce e la nuova Jeep Grand Cherokee.    Anteprima attesissima anche per la sportiva compatta Alfa Romeo 4C, che verra' costruita nello stabilimento Maserati di Modena ed a cui e' affidato il rientro del Biscione negli Stati Uniti. In passerella anche la Mercedes A45 AMG a cui Audi risponde con la S3 Sportback.    Passando al fronte delle piccole e dei Suv compatti, Fiat e' in primo piano con tre premiere mondiali: la 500L Trekking, la 500 GQ, che nasce dalla collaborazione con il magazine Gentlemen's Quarterly, la Panda 4x4 bicolore. Attesissima la nuova Citroen C3, vettura molto amata dagli italiani. In passerella mondiale anche la Volkswagen Cross Up!, la Adam Rocks variante urban crossover della citycar Opel. Tante le novita' tra i suv compatti, uno dei segmenti piu' promettenti dei prossimi anni. Attesissimi il nuovo crossover urbano Peugeot 2008, la Chevrolet Trax, la Suzuki S-Cross, la Renault Capture e la Ford EcoSport.   E non mancheranno di attirare l'interesse dei visitatori del Palexpo' le nuove auto (una berlina e due concept) che segnano il debutto, in grande stile, del marchio cinese Qoros.  
