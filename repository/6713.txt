#titolo Nella città del Festival - Cultura - In Viaggio
  (di Ida Bini) 
 Il Festival della canzone italiana a Sanremo, che dal 1951 ospita puntualmente ogni anno la kermesse canora più amata e discussa del nostro Paese. Già da qualche giorno, e per la durata dell’attesa manifestazione, le camere degli alberghi sono tutte prenotate e i biglietti per il teatro Ariston - sede ufficiale del Festival - sono esauriti, mentre i locali, i ristoranti - pieni a ogni ora - le strade e il lungomare della città ligure sono stracolmi di giornalisti, spettatori, appassionati, nostalgici e semplici curiosi in attesa delle star dello spettacolo e della televisione. 
 Il Festival è l’occasione giusta per conoscere meglio Sanremo, la capitale della Riviera dei fiori, e magari programmarvi il weekend con la speranza di incontrare qualche personaggio conosciuto o semplicemente per godere dell’accoglienza della città ligure. Anche se nell’ultimo mezzo secolo Sanremo deve la sua fama soprattutto alla rassegna canora, va ricordato che la città è stata dalla fine dell’Ottocento alla prima guerra mondiale  - il periodo della Belle Époque – una delle mete preferite della nobiltà e della borghesia vittoriane che amavano il suo clima sempre temperato e la sua posizione, in un’ampia insenatura tra Capo Nero e Capo Verde, con la vista che arriva fino in Francia. 
 Lo testimoniano i tanti ed eleganti alberghi, le raffinate ville ma soprattutto i bellissimi giardini, coltivati dai sudditi di Sua Maestà Britannica, che trasformarono la passione per la floricultura in una grande risorsa economica della zona.  Ovunque, e non solo in questo periodo festivaliero, spuntano giardini lussureggianti, aiuole piene di fiori coloratissimi e piante esotiche che si accompagnano ai filari di palme protese verso il mare. La patria dei fiori, a questo proposito, con i suoi 12mila ettari di entroterra coltivato a bulbi, sboccia letteralmente il prossimo 23 marzo con la celebre sfilata dei carri infiorati, accompagnati da bande musicali, majorettes e tanti artisti di strada.   Sanremo è anche sinonimo di divertimento con i tanti locali notturni e il celebre Casinò, edificio liberty progettato dal francese Eugène Ferret nel 1905, e sinonimo di sport con la celebre gara ciclistica di giugno che dal 1910 parte da Milano e apre la stagione sportiva, assieme al rally di ottobre che dal 1928 l’ha resa famosa in tutto il mondo degli appassionati di motori.    Non solo festival, dunque. 
 In ogni stagione Sanremo ha molto da offrire, a cominciare dalla  parte più antica della città, nata come semplice borgo di pescatori e sviluppatasi negli anni come importante centro balneare. Pigna è la zona più vecchia di Sanremo con le sue colorate case arroccate, gli stretti pertugi, i passaggi coperti, gli archi e le piccole piazze d’epoca medievale. Qui merita una visita il sagrato del santuario barocco della Madonna della Costa, in cima al colle, un belvedere da dove si gode una vista che abbraccia gran parte della costa ligure.  Prima di scendere verso la parte moderna di Sanremo, è bene fare una piccola deviazione per Villa Meridiana, la residenza immersa in un lussureggiante giardino botanico di Italo Calvino, grande scrittore italiano che qui visse felicemente la sua infanzia.  Una volta scesi in centro, dietro piazza Cassini, si passeggia attraverso le piazze Brescia e Sardi, cuore della movida sanremese con locali sempre pieni di celebrities come Da Vittorio, La Pignese e, sul lungomare, Victory Morgana Bay, dove si fanno le ore piccole. Da qui si giunge al Porto Vecchio dove, lungo il molo, ristorantini e osterie invitano a mangiare primi piatti a base di pesto o pesce al vapore preparato con verdure di stagione, il famoso “cappon magro”. Tornando verso il centro si arriva alla piazza di san Siro con la Cattedrale duecentesca e il Battistero e si passeggia lungo il centralissimo corso Matteotti per lo shopping, passando accanto al Casinò, nel cui salone delle feste si svolgeva il Festival della canzone, fino ad arrivare all’originale chiesa ortodossa russa di Cristo Salvatore con le cupole policrome a cipolla e al parco della Marsaglia. Da qui si scende al mare lungo la Passeggiata Imperatrice, dedicata alla russa Maria Alexandrovna che soggiornò per un anno a Sanremo nel 1874.  Seguendo il lungomare delle Nazioni con una bella passeggiata fino al forte santa Tecla ed entrando nel centro per via Gaudio si arriva al celeberrimo teatro-cinema Ariston che dal 1977 ospita la kermesse canora e che già da queste ore è inavvicinabile per la presenza di curiosi e fan in attesa dei grandi protagonisti.  Per il soggiorno durante il Festival è meglio scegliere un albergo nelle località fuori Sanremo, come Bordighera, Ospedaletti e Arma di Taggia. Per maggiori informazioni: www.rivieradeifiori.org  
