#titolo ARCHEOLOGIA:SUCCESSO MOSTRA REPERTI EGIZI A REGGIO,PROROGATA - Turismo Calabria
     (ANSA) - REGGIO CALABRIA, 26 GIU - Ha superato i 20 mila 
visitatori la mostra ''Egitto mai visto'' in corso a Villa 
Genoese Zerbi di Reggio Calabria. Un successo che ha spinto gli 
organizzatori a prorogare la chiusura al 18 luglio consentendo 
cosi' anche di animare il periodo estivo.    La mostra svela i segreti sconosciuti delle necropoli di 
Assiut e Gebelein. Quattrocento straordinari reperti datati al 
2000 a.C. scoperti all'inizio del '900 dal grande egittologo e 
filantropo Ernesto Schiaparelli e chiusi per un secolo nei 
depositi del Museo Egizio di Torino.    Nonostante la scarsita' di mezzi a disposizione, tra il 1908 
ed il 1920, una missione archeologica italiana diretta 
dall'egittologo Ernesto Schiaparelli ha effettuato alcune 
straordinarie scoperte nelle necropoli di Assiut e Gebelein, 
portando alla luce sepolture ricche di testimonianze della vita 
sociale e del contesto culturale di una provincia dell'Antico 
Egitto fra il 2100-1900 a.C. Tutti i reperti trovati dalla 
missione sono stati portati a Torino, nei depositi del Museo 
Egizio, dove sono stati accuratamente premurosamente conservati.    A distanza di quasi 100 anni e dopo un lavoro di restauro e 
di studio, il materiale scoperto e' stato messo nella 
disponibilita' di tutti consentendo cosi' di rivivere 
l'esperienza e le emozioni di quelle straordinarie scoperte, 
prima a Trento ed ora a Reggio Calabria. (ANSA).
