#titolo Salute: andar per mare come terapia, 10 anni di iniziative - Associazioni - Salute e Benessere
     (ANSA) &#8211; MILANO, 1 MAR &#8211; Compie 10 anni, domenica 3 marzo,
l'associazione dei 'Tetragonauti', onlus che propone il mare
come opportunita' di cambiamento per tutti coloro che si
trovano, per varie ragioni, in una situazione di fragilita': non
vedenti, disabili, malati, bambini e giovani in difficolta',
anziani.    Innumerevoli, in questi 10 anni, i progetti realizzati in
tutti i mari d' Italia, tra la Riviera ligure, lo Stretto di
Messina, la Sardegna. E vanno dai corsi di acquaticita' e
subacquea per minori disabili, a interventi di educazione per
mare rivolti a minori disagiati in carico ai Servizi Sociali; da
iniziative dedicate alle comunita' che ospitano ragazzi con
procedimenti giudiziari, a progetti sperimentali di navigazione
a vela rivolti a ciechi e ipovedenti, a persone con sindrome di
down, ma anche semplicemente a chi ha piu' di 60 anni o e'
ospite di istituti geriatrici.    La barca dei Tetragonauti e' la 'Lady Lauren', un ketch di 22
metri a due alberi, capace di ospitare otto persone piu' l'
equipaggio e di garantire una navigazione serena e sicura. A
bordo gli ospiti trovano il Comandante e operatori qualificati e
specializzati sia dal punto di vista nautico che educativo.    I partner e i finanziatori sono istituzionali e privati. Fra
di essi moltissime amministrazioni comunali, Regioni, il
Ministero della Giustizia, banche, fondazioni, yacht club.    ''L'andar per mare &#8211; spiegano gli artefici di queste
iniziative sul loro sito internet www.itetragonauti.it - non e'
solo un' esperienza di viaggio ma un momento in cui si vive la
possibilita' di cambiare, magari in modo minimo, ma comunque
significativo: poco importa se e' il cambiamento infinitesimale
del disabile che si convince a tenere il timone per tre minuti o
il cambiamento di chi ha compiuto reati che dopo un viaggio per
mare rivede se stesso ed il suo copione di vita''.    Domani sera a Milano la celebrazione del decennale (presso la
Cascina Cuccagna, in Porta Romana), e con l'occasione sara'
presentato l'insieme delle attivita'. (ANSA).
