#titolo Clini, necessarie azioni decisive su emissioni  - Clima - Ambiente&Energia
  DOHA - "Il nostro dovere qui è costruire, sulla base dell'accordo di Durban, azioni decisive per aumentare a breve gli impegni di riduzione delle emissioni e raggiungere un nuovo accordo sul protocollo di Kyoto entro il 2015". Così il ministro dell'Ambiente, Corrado Clini, nell'assemblea plenaria alla 18esima conferenza sul clima a Doha.  
"In particolare, è necessario aumentare gli impegni per la mitigazione a breve termine" ha aggiunto sottolineando anche il ruolo importante delle azioni di adattamento ai mutamenti climatici in corso. I recenti gravi eventi climatici ''hanno confermato che la mitigazione dopo il 2020 da sola non sara' sufficiente a gestire i rischi correlati ai mutataenti climatici e quindi sono necessari impegni prima per raggiungere gli obiettivi della Convenzione sul clima a costi sostenibili'', ha detto il ministro. Clini ha spiegato che ''le Parti che non sottoscriveranno il secondo periodo di impegno del Protocollo di Kyoto dovrebbero contribuire ad aumentare l'ambizione di ridurre le emissioni prima del 2020 mettendo in campo azioni concrete''.  
L'Italia ''e' convinta che una prospettiva di lungo termine sia necessaria per proteggerci in maniera efficace dai mutamenti climatici e al tempo stesso che sia indispensabile promuovere lo sviluppo sostenibile, contribuire ad eliminare la poverta' a livello globale e rafforzare la capacita' di resistenza delle nostre societa' ai cambiamenti climatici''. Occorre uno sforzo collettivo attraverso un accordo globale che eviti la frammentazione di azioni individuali, obiettivo che si puo' concretizzare a Doha, ha rilevato il ministro.  
Per quanto riguarda l'accordo globale sulla riduzione delle emissioni, Clini ha sottolineato che il nuovo accordo legalmente vincolante - da approvare nel 2015 ed operativo dal 2020 - deve avere la forma giuridica di protocollo ''applicabile a tutti e rispecchiare l'evoluzione dell'attuale realta' economica in grado di fornire gli strumenti per rafforzare e allargare la cooperazione per la riduzione delle emissioni ed accelerare la transizione globale verso la 'green 'economy'''.  
