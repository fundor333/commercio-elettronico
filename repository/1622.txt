#titolo Un nuovo caso Di Bella? - Ricerca e Istituzioni - Scienza&Tecnica
  Un forte appello alle regole e alla razionalità per evitare che la vicenda legata alle terapie basate sulle cellule staminali sostenute dall’azienda Stamina si trasformi in un nuovo caso Di Bella: e’ l’appello lanciato da alcuni dei massimi esperti internazionali di cellule staminali, riuniti nel convegno Telethon in corso a Riva del Garda (Trento). 
Molta la perplessita’ per l’intervento della magistratura e altrettanto forte il timore di vedere ancora una volta stravolte le regole della sperimentazione clinica, considerate in tutto il mondo il requisito irrinunciabile per garantire la sicurezza e l’efficacia delle cure. ‘’Il rispetto delle regole ci permette di portare avanti le terapie’’, ha detto il co-direttore dell’Istituto Telethon di Terapia Genica (Tiget), Luigi Naldini, che nei giorni scorsi ha risposto pubblicamente all’appello di Adriano Celentano.  ‘’La scienza – ha aggiunto – si e’ data delle regole per le sperimentazioni cliniche, a garanzia dei pazienti e della ricerca. Uscire dalle regole vuol dire mettere a rischio la salute dei  pazienti e rischiare di non vedere l’eventuale efficacia della terapia’’. 
Per il genetista Bruno Dallapiccola non seguire le regole puo’ creare una grande confusione, soprattutto nelle famiglie dei pazienti. ‘’ Non ci sono ricercatori ne’ medici, ne’ il ministro della Salute, che non siano interessati a farel’ interesse dei pazienti. Non siamo burocrati e non vogliamo compromettere la vita pazienti. Vogliamo solo rispettare le  regole’’. 
Secondo la direttrice del Laboratorio cellule staminali dell’universita’ di Milano, Elena Cattaneo, ‘’non si tratta di pensare in un modo o nell’altro, ma c’è la ricerca delle prove’’. Nel caso del metodo Stamina, ha aggiunto, ‘’di prove non ce ne sono, non so di che cosa stiamo parlando’’. 
L’emotivita’ che guida certi appelli e’ comprensibile, ha osservato il direttore dell’Istituto Telethon di Genetica e Medicina, Andrea Ballabio: ‘’quanto più una malattia e’ inesorabile, più si consente una certa avventurosità del trattamento, ma ci sono comunque  valutazioni e regole da rispettare, altrimenti ne deriva un danno per il nostro Paese, che potrebbe finire ancora una volta per perdere credibilita’’’. 
Ci sono regole e istituzioni preposte, ha rilevato Francesca Pasinelli, direttore generale di Telethon: ‘’ci sono persone che hanno competenze e che sono deputate a decidere nel merito, ma ancora una volta vengono messi da parte per la pressione di un’opinione pubblica non preparata’’. E per la direttrice del Centro malattie rare dell’Istituto Superiore di Sanita’, Domenica Taruscio, ‘’le  istituzioni hanno detto quello che avevano da dire, fin dall’estate’’. In passato, ha aggiunto, ‘’si sono espresse sulla non conformita’ del sito di produzione. Se la magistratura esprime un parere, questo è indipendente da noi. Noi abbiamo espresso un parere scientifico’’.  
