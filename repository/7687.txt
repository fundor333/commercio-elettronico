#titolo Sclerosi: Aism, genitori bambini malati ancora poco informati - Speciali ed Eventi - Salute e Benessere
     (ANSA) - ROMA, 10 OTT - Informazione, punti di riferimento credibili a cui rivolgersi e occasioni di dialogo e confronto con esperti e altri genitori: sono le principali esigenze delle famiglie, circa mille in Italia, con bambini a cui e' stata diagnosticata la sclerosi multipla. E' lo scenario tracciato da un'indagine dell'Associazione italiana sclerosi multipla (Aism) che fra i suoi progetti annovera iniziative volte da un lato a sostenere i genitori e dall'altro a formare operatori per gestire la sclerosi multipla in ambito pediatrico. 
   I genitori dei bambini affetti da sclerosi multipla ''risultano ancora poco informati sulla patologia e per questo si sentono poco soddisfatti nel loro compito di educare e aiutare i propri figli'', spiega Silvia Traversa, coordinatrice Aism per i progetti per persone con sclerosi multipla. Senza contare che ''fra le famiglie non solo c'e' pochissima informazione sulla sclerosi multipla pediatrica, anche online, ma quasi tutto quello che si trova riguarda come affrontare la malattia negli adulti e queste informazioni non tarate sui bambini spesso generano confusione''.  
   Ecco perche', partendo dai dati della ricerca effettuata nel 2011 e dalle considerazioni dei genitori stessi sul tipo di informazioni e di supporto che intendono ricevere, per i prossimi anni l'Aism realizzera' iniziative dedicate alle famiglie e parallelamente attivera' percorsi di formazione sulla sclerosi multipla pediatrica per i professionisti socio-sanitari (neurologi, pediatri, neuro pediatri e infermieri). 
   Il prossimo anno, sottolinea Silvia Traversa, ''si partira' con attivita' informative di confronto, scambio e anche di svago, coinvolgendo non piu' solo i genitori ma anche i bambini. In secondo luogo sara' sviluppata sul sito web dell'Asim (www.aism.it) la parte relativa alla sclerosi multipla pediatrica e infine sara' pronta una pubblicazione ad uso dei genitori, per la scuola, con informazioni utili per presentare la sclerosi multipla anche agli insegnanti''.  
