#titolo Ricercatori universitari a Napolitano, siamo senza prospettive - Ricerca e Istituzioni - Scienza&Tecnica
  "Siamo 'giovani ricercatori' italiani, 'giovani' secondo i parametri del Ministero dell'Istruzione italiano. In verità abbiamo trenta, quarant'anni, e nel resto d'Europa i nostri coetanei hanno già un importante ruolo nel mondo accademico. Invece qui in Italia rappresentiamo una nuova categoria di ricercatori universitari, precari, a tempo determinato, introdotti dalle recenti riforme universitarie". Inizia con queste parole la lettera inviata al presidente della Repubblica, Giorgio Napolitano, dal Comitato di ricercatori a tempo determinato. 
"Siamo quelli che, dopo 3 anni di contratto e dopo anni di precariato - prosegue la lettera - rimangono senza prospettive. La ricerca dunque non è più, ma sarebbe, l'obiettivo dei nostri studi in Italia e all'estero, dopo molti anni di precariato negli atenei. Dopo aver investito tempo ed energie, la ricerca non è il nostro punto di arrivo: il nostro approdo ci  è stato tolto, da un giorno all'altro. Una categoria importante di lavoratori, quella dei ricercatori universitari, é stata eliminata, sostituendola con due figure precarie in nome di una non meglio specificata 'mobilita'' e 'meritocrazia'. 
La recente riforma universitaria aveva previsto anche una seconda figura di ricercatore a tempo determinato, quello con 'tenure track', ossia un ricercatore che, dopo un contratto triennale, una volta sottoposto ad una seria valutazione, sarebbe entrato a far parte dell'organico accademico come Professore associato, abbassando l'età dell'avanzamento di carriera, proprio in maggiore accordo con il panorama europeo. Attualmente tuttavia, a due anni dalla riforma universitaria, nel panorama nazionale risultano pochi esempi di figure con 'tenure track', contro i 2200 ricercatori precari che hanno cominciato a lavorare e insegnare presso gli atenei italiani".  
I ricercatori universitari rilevano inoltre che   "ai numerosi pensionamenti non corrispondono nuove assunzioni, disperdendo così un vasto e ricco patrimonio di persone già formate e già inserite nel mondo della ricerca e impedendo di fatto il ricambio generazionale".  
Per questi motivi i ricercatori hanno deciso di rivolgersi al presidente della Repubblica_ "affinché ci dia la possibilità di esporre a lui e al resto della società civile la situazione in cui ci troviamo".  
