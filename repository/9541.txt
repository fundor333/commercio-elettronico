#titolo Da Giotto a Leonardo, Italia nella Reggia dei Savoia - Cultura - In Viaggio
  Giotto ,  Leonardo ,  Raffaello ,  Michelangelo ,  Tiziano ,  Donatello ,  Botticelli ,  Tiepolo ,  Canova ,  Beato Angelico ,   Correggio ,  Rubens ,  Velazquez ,  Bernini  e tanti altri, compreso  Francesco Hayez  con il  ''Bacio''  piu' amato  dagli italiani, autentico simbolo del Risorgimento, reso famoso da indimenticabili pubblicita': e' un giro  d' Italia senza precedenti quello che propone la  Reggia di Venaria Reale , a pochi chilometri da  Torino , in  occasione dei  150 anni dell'unita' d'Italia . 
   
 Nella splenida  residenza dei Savoia ,  Esperienza Italia  ha raccolto 360 grandi capolavori in una mostra  senza precedenti che presenta l'Italia piu' bella in un percorso che va dall'antichita' al 1861, toccando  le principali capitali culturali della penisola: Torino, Firenze, Roma, Milano, Venezia, Genova, Bologna,  Parma, Modena, Napoli e Palermo. 
   
 A raccontarne le culture, le tradizioni e le ricchezze storiche sono i grandi artisti e le loro opere  piu' belle e famose. Non a caso la mostra si chiama  ''La Bella Italia''  e non a caso e' allestita in uno  scenario unico, una reggia, da sempre considerato il luogo del bello e per eccellenza. 
   
 Come da sempre quello di Hayez e' considerato ''Il Bacio'' piu' famoso d'Italia: il pittore veneziano lo  dipinse nel 1861 e con i colori degli abiti dei due innamorati (il bianco, rosso e verde) volle rendere  omaggio al Risorgimento e alla neonata Italia. 
   
 Per questo e' una delle immagini simbolo della mostra, insieme a quella, celeberrima, di  ''Romolo e Remo  allattati dalla lupa'' , dipinta da  Peter Paul Rubens  ad Anversa attorno al 1617, e alla splendida   ''Madonna in trono e angeli''  di  Giotto , autentica icona mariana con la Madonna, con abito rosso e mantello  blu, che sorregge il Bambino benedicente con la mano destra alzata, su uno sfondo dorato con due angeli. 
   
 Un altro altro pittore fiammingo,  Anton van Dyck , ha il compito di raccontare la prima capitale  d'Italia. Lo fa con  ''Il principe Tomaso di  Savoia Carignano'' , dipinto nel 1634, dando spazio, in un  ritratto dai toni celebrativi, alla metafora della stabilita' nel potere. 
   
 Nello straordinario scenario architettonico della citroniera e della scuderia della  Reggia di Venaria ,  dove e' stata allestita la mostra, c'e' spazio anche per la scultura, con opere come  ''La musa Polimnia'' ,  una statua dalla storia curiosa. Fu commissionata al  Canova  nel 1812 e raffigurava  Elisa Bonaparte  Baciocchi , granduchessa di Toscana, nelle vesti di una musa. Canova, pero', la termino' solo tre anni dopo,  nel 1815, quando le fortune di casa Bonaparte erano ormai tramontate. Alla scultura fu cosi' cambiato il  volto, con tratti idealizzati, e l'opera divento' un omaggio delle province venete alla casa imperiale  d'Austria. 
   
 Nella celebrazione della bellezza italiana non poteva mancare il paesaggio, la natura e l'aria aperta.  Per rivivere queste suggestioni la mostra crea, all'interno, spazi esterni con tanto di prato naturalmente  cosparso di foglie, e riserva grandissima attenzione alla luce e al tempo, con il susseguirsi delle  stagioni suggerito dal variare della colorazione e della tipologia dell'erba e delle foglie lungo il  percorso.  
