#titolo Denunciata falsa cieca 60enne, truffa da 117.000 - Cronaca
  BRINDISI - Una falsa cieca 'totale' di 60 anni, che avrebbe indebitamente incassato in 14 anni indennità per 117mila euro, è stata scoperta a Mesagne (Brindisi) dai carabinieri del Norm di San Vito dei Normanni che le hanno notificato questa mattina un avviso di conclusione indagini a firma del pm Luca Buccheri. La donna, nubile e disoccupata, vive da sola ed è stata osservata per alcuni mesi, fotografata mentre faceva la spesa, leggeva prezzi ed etichette dei prodotti e, una volta alla cassa, selezionava banconote e spiccioli. E' stata seguita dagli investigatori per strada e sorpresa a salutare conoscenti che, quindi, riusciva a riconoscere senza alcuna difficoltà visiva. Gli accertamenti sul suo conto sono stati avviati nello scorso luglio: l'ipotesi di reato che le è stata contestata è di truffa aggravata ai danni dell'Inps. E' emerso che percepiva pensione di invalidità dal 1998 per la simulata cecità assoluta.  
