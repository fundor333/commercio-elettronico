#titolo Forum movimenti, bolletta acqua illegittima da luglio 2011 - Acqua: Top News - Ambiente&Energia
  ROMA - ''Per il Consiglio di Stato i referendum sull'acqua non sono stati rispettati; gli italiani pagano una bolletta illegittima da luglio 2011''. Lo afferma il Forum dei movimenti per l'acqua commentando il parere che il Consiglio di Stato ha inviato all'Authority per l'energia per la determinazione delle nuove tariffe. 
''Lo ripetiamo ancora una volta: abbiamo vinto, non si possono fare profitti sull'acqua - continua il Forum - Questa volta a darci ragione e' il parere del Consiglio di Stato sulla tariffa: le bollette che i gestori consegnano ai cittadini sono illegittimamente gonfiate e non rispettano la volonta' referendaria espressa da 27 milioni di persone''. 
L'Autorita' per l'energia ''incaricata di formulare la nuova tariffa all'indomani del referendum, aveva chiesto un parere al Consiglio di Stato sulla remunerazione del capitale investito, ovvero il profitto garantito del 7% presente nelle bollette''. 
La risposta ha confermato ''quanto precedentemente affermato dalla Corte Costituzionale: dal 21 luglio 2011, data di proclamazione della vittoria referendaria, la remunerazione del capitale investito doveva cessare di essere calcolata in bolletta''. Per questo ''quello che i cittadini hanno pagato e' illegittimo e i soggetti gestori non hanno piu' alibi: devono ricalibrare le bollette''. Quanto scritto dal Consiglio di Stato - osserva ancora il Forum - ''delegittima le scelte che hanno guidato l'Authority nella formulazione della nuova tariffa, emessa un mese fa, in cui la remunerazione del capitale investito viene reintrodotta sotto mentite spoglie''.  
