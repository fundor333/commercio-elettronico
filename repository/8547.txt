#titolo Twitter sbarca anche su Windows 8 - Tecnologia e Internet
ROMA - E' finita l'attesa per gli utenti di Windows 8: Twitter e' ora disponibile anche per il sistema operativo di Microsoft, il download e' gratuito su Windows Store. L'app ha gli stessi elementi grafici e funzionali di Twitter.com e delle altre app mobile - inclusa quella per Windows Phone 8 - a cui aggiungono caratteristiche calibrate sul sistema operativo di casa Redmond, disegnato a 'mattonelle' (tiles) colorate.     Grazie ai riquadri animati, infatti, e' possibile avere sott'occhio tutti gli aggiornamenti del social network in tempo reale direttamente dalla schermata Start. 
 Inoltre, la funzione 'Condividi' permette di condividere in modo semplice i contenuti da un'altra applicazione, come ad esempio i siti visitati con Internet Explorer 10, mentre con la funzione 'Cerca' si trovano gli account Twitter da seguire o i tweet che contengono un hashtag specifico.     Le foto sono visualizzate in una versione piu' grande e piu' coinvolgente, con la possibilita' di vederne diverse contemporaneamente oppure una sola a schermo intero. 
 Una delle caratteristiche piu' utili, infine, e' la possibilita' di usare la funzione 'Snap' di Windows 8, che permette di ridurre l'app di Twitter sulla destra o sulla sinistra dello schermo, visualizzando contemporaneamente una seconda app. In questo modo si riesce a controllare tutti i tweet ricevuti, utilizzando contemporaneamente un'altra applicazione.  
