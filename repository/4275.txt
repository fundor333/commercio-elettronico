#titolo Porti: Letta (Pd), un 'Mister Mare' nel prossimo governo - Porti e Logistica - Mare
  (ANSA) - ROMA, 6 FEB - ''Il mare sara' centrale nel prossimo governo Bersani, vogliamo renderlo un motore di crescita del Paese. Per fare questo serve un Mister Mare nel governo che abbia le deleghe per intervenire'': lo ha detto oggi a Roma il vice-segretario del Pd,  Enrico Letta , che ha presentato in questi termini la linea del partito sullo sviluppo del sistema logistico marittimo al convegno  ''La forza del mare'' . 
La creazione di una figura di governo, sia essa sottosegretario o vice-ministro, e una struttura dedicata all'economia del mare e' la richiesta principale che viene dagli operatori: ''In questo momento siamo tanti solisti e se non troviamo un direttore d'orchestra che ci guidi sara' difficile scamparla - ha detto il presidente di  Assoporti, Luigi Merlo  -. Serve una politica omogenea''. Tanto piu' che, come ribadito dal presidente di  Confitarma ,  Paolo D'Amico , ''questa struttura sarebbe a costo zero. Uomini e spazi ci sono gia', bisogna solo riorganizzarli. Sempre senza spese sarebbe anche l'altra richiesta che facciamo, quella della semplificazione''. 
Tra le priorita' del 'pacchetto mare' illustrate dal responsabile Trasporti del Pd, Matteo Mauri, l'autonomia finanziaria ai porti, lo sportello unico portuale, la reintroduzione dell'ecobonus tolto dal governo Berlusconi, l'innovazione nella cantieristica''.(ANSA).  
