#titolo Nissan ufficializza il ritorno dal 2014 del marchio Datsun - Industria e Mercato - Motori
  ROMA - Nissan ha ufficializzato il ritorno del brand Datsun, che si aggiungera' agli altri dell'Alleanza con Renault (Samsung Motors e Dacia) e che verra' utilizzato - si legge nella nota del Gruppo - per ''proporre prodotti moderni, affidabili ed economicamente accessibili alla clientela ottimista ed entusiasta dei mercati ad alto tasso di crescita'' e, in sintonia con questa aspirazione, che saranno ''equipaggiati con tecnologie moderne per garantire un'esperienza di guida coinvolgente''.     La presentazione del primo prodotto della nuova linea Datsun, del cui lancio si occupera' l'agenzia pubblicitaria della TBWA Worldwide, e' atteso per la meta' del 2013, mentre l'avvio della commercializzazione e' in programma per il 2014, limitatamente ai mercati di India, Indonesia e Russia. 
Datsun - ricorda il comunicato - e' il nome del marchio giapponese commercializzato in tutto il mondo da Nissan sin dagli albori dell'azienda, fino alla rapida crescita dei primi Anni '70 e la globalizzazione negli Anni '80. ''Amati - afferma Nissan - per la linea contemporanea, i moderni contenuti tecnici, l'affidabilita' e la durata, i veicoli Datsun sono stati il sogno di generazioni e generazioni di clienti''. 
Successivamente, partendo dal 1981, il marchio Datsun e' stato eliminato e in seguito l'azienda e' cresciuta e si e' fatta conoscere in tutto il mondo con il nome Nissan. 
''L'azienda sta puntando sul marchio Datsun - ha dichiarato Vincent Cobee, corporate vice president e responsabile globale della business unit Datsun - per fare presa sui mercati in forte crescita, dove i consumatori cercano design accattivanti, prezzi accessibili e, soprattutto, un'esperienza di guida coinvolgente''.  
