#titolo Parte Oftalliance, programma ricerca su malattie vista - Speciali ed Eventi - Salute e Benessere
  (ANSA) - MILANO, 4 FEB - Coinvolgera' 6.500 pazienti il programma di studi clinici Oftalliance, in cui verra' sperimentato il farmaco ranibizumab, sia per le patologie per cui e' stato approvato (cioe' diminuzione visiva da edema maculare diabetico, degenerazione maculare neovascolare legata all'eta' e occlusione venosa retinica), sia per altre patologie oftalmiche che possono beneficiare di questa terapia. Il programma, sviluppato da Novartis, e' stato presentato a Milano ad una conferenza su diabete e complicanze oculari.    In particolare, nel 2011 e' stato avviato un ampio programma di accesso nei pazienti con edema maculare diabetico, che ha visto coinvolti 30 centri italiani e 583 pazienti senza alternative terapeutiche. Attualmente sono in corso 4 studi clinici internazionali sulle diverse indicazioni autorizzate, in 36 centri e su 650 pazienti, per migliorare l'impiego del farmaco nella pratica clinica. E' inoltre prevista la realizzazione di 3 studi clinici di fase III su popolazione pediatrica, in 14 centri, per il trattamento di malattie oculari rare. Infine quest'anno verra' avviato un programma di accesso allargato a ranibizumab nei pazienti con miopia patologica per cui attualmente non vi sono cure.  
