#titolo Merli più precoci per le luci di città - Biotech - Scienza&Tecnica
  Le luci urbane sviluppano precocemente il sistema riproduttivo dei merli: il livello di testosterone cresce infatti più rapidamente nei merli che vivono in città rispetto ai merli di campagna. Lo ha scoperto un gruppo di ricerca coordinato dall'Istituto tedesco Max Planck di Ornitologia di Radolfzell, che ha pubblicato i risultati sulla rivista dell'Accademia delle Scienze degli Stati Uniti (Pnas). 
Illuminazione stradale, semafori e luci domestiche sono responsabili del cosiddetto inquinamento luminoso degli ambienti urbani e da molti anni i ricercatori sospettano che questa forma di inquinamento produca effetti su piante e animali che popolano le nostre città. Analizzando gli effetti dell'esposizione a deboli luci simili a quelle aree urbane, su alcune varietà di merli (Turdus merula), gli ornitologi tedeschi hanno verificato che il sistema riproduttivo di questi uccelli matura più rapidamente. 
“I risultati sono stati sorprendenti – ha commentato Jesko Partecke, uno dei responsabili dello studio - perchè le gonadi degli uccelli si sono sviluppate in media quasi un mese prima rispetto a quelle degli animali che dormivano al buio”. 
La luce ha inoltre innalzato i livelli di testosterone ed ha anticipato l'inizio dei 'canti' per l'accoppiamento: chiari segni che indicano come i merli urbani siano in grado di anticipare, rispetto a quelli di campagna, la nascita della prole. I ricercatori puntano ora a comprendere se questa precocità possa rappresentare un vantaggio o meno per gli animali.  
