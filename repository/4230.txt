#titolo Più duro del diamante - Tecnologie - Scienza&Tecnica
  Materiali così duri e resistenti da fare concorrenza ai diamanti: è quantoè possibile ottenere grazie a una nuova tecnica messa a punto dai ricercatori cinesi dell'università Yanshan. Il segreto è in una struttura 'a cipolla', compressa e riempita con granuli dalle dimensioni microscopiche, come illustrato nello studio pubblicato sulla rivista Nature. 
Per lanciare la loro sfida al re dei minerali, i ricercatori cinesi sono partiti da un materiale ben noto per la sua incredibile durezza, il nitruro di boro cubico, che già oggi viene usato per tagliare materiali molto duri in situazioni in cui lo stesso diamante fallisce. Modificandone la struttura, i ricercatori sono riusciti a ottenere un nuovo materiale dotato di una sorprendente combinazione di durezza, resistenza e stabilità chimica, tutte caratteristiche che aprono a numerose possibili applicazioni in campo industriale. 
Finora la tecnica più utilizzata per aumentare la durezza dei materiali si basava sulla possibilità  di ridurre sempre più le dimensioni dei granelli che li compongono. I ricercatori cinesi, guidati da Yongjun Tian, sono andati oltre, sviluppando una tecnica di sintesi del tutto nuova, che consiste nel comprimere le strutture 'a cipolla' fatte da strati di nitruro di boro in modo da produrre nitruro di boro cubico trasparente, riempito al suo interno da microscopiche particelle con uno spessore di 3,8 milionesimi di millimetro. Un vero record, se si pensa che grazie ai tentativi precedenti si era giunti a dimensioni di 14 milionesimi di millimetro.  
