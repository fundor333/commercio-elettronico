#titolo Olanda - Mondiali Sudafrica
  Due finali della Coppa del mondo, zero vittorie. Sui campi sudafricani, l'Olanda cerchera' di sfatare questo infelice tabu' che l'ha vista protagonista in piu' d'una fase finale dei Mondiali, al termine delle quali non e' mai riuscita a portare a casa alcun titolo. Spicca solo un titolo europeo, quello conquistato nel 1988 a Monaco di Baviera, nella bacheca dei Tulipani. Strano per una squadra che, con il proprio modo d'interpretare il calcio, ha rotto gli schemi, rivoluzionando i concetti tattici. L'Arancia meccanica che Rinus Michels confeziono' nel Mondiale del '74, e che faceva leva sull'estro di Johan Cruijff, era una macchina perfetta: esibi' davanti al mondo intero il cosiddetto 'calcio totale', una confusione organizzata di ruoli secondo un preciso scopo: quello di togliere il fiato, l'iniziativa, ogni velleita' a qualsiasi avversario. 
 
Tattica a parte, quell'Olanda che diede spettacolo nel 1974, segnando un'epoca, era anche una squadra molto dotata tecnicamente, fatta di calciatori fortissimi in ogni reparto: gente come Rensenbrink, Krol, Van Hanegem, Rep, Neeskeens, Haan, hanno vinto dovunque, divenendo in talune circostanze uomini-simbolo (Rensenbrink nell'Anderlecht, Rep nel Bastia).  
Quell'Olanda fece tutto per meritare la prima Coppa del mondo Fifa, che nel '74 aveva sostituito la Coppa Rimet asssegnata nel '70 definitvamente al Brasile per via delle tre vittorie, ma non fece i conti con la Germania Ovest che il Mondiale in casa propria non voleva farselo sfuggire. L'Olanda, nella finale di Monaco di Baviera, dopo essere andata in vantaggio in un solo minuto, forse credette di poter vincere a mani basse, ma subi' il ritorno dei tedeschi e s'inchino'. 
 
Gli Orange bissarono il secondo posto ad Argentina '78 ed anche in quell'occasione vennero sconfitti dalla Nazionale di casa, trascinata dal pubblico, dal regime militare e da Mario Alberto Kempes. L'Olanda, pero', anche in quella circostanza, non fu baciata dalla fortuna: un palo di Rensenbrink, a pochi minuti dal 90', infatti, grida ancora vendetta. 
 
In Sudafrica, l'Olanda riprovera' a stupire, schierando tutte le frecce al proprio arco: da Sneijder a Roben, a Van der Vaart. La squadra si e' qualificata ai prossimi Mondiali, dando una straordinaria prova di forza nel proprio girone, dove ha vinto tutte le partite. Il ct Lambertus Van Marwijk, un ex centrocampista che dopo l'Europeo del 2008 ha sostituito Marco Van Basten sulla panchina olandese, ha valorizzato il potenziale tecnico a disposizione e registrato la difesa; non e' un caso se l'Olanda ha subito solo 2 reti nelle partite di qualificazione. 
 
La Nazionale olandese sembra ricalcare le orme del calcio totale, grazie anche alla presenza in squadra di alcuni calciatori di assoluto livello: i fantasisti Van der Vaart e Sneijder danno sostanza ad una manovra avvolgente e veloce. Ma non solo: l'adattabilita' di altri giocatori, come l'esperto Van Bommel, garantiscono costanza di rendimento e fanno quadrare il cerchio. Difficile prevedere dove arrivera' l'Arancia meccanica in Sudafrica, di certo pero' sara' una pessima cliente per tutti.   
   
