#titolo Bersani 'canta' Nannini, Grillo 'l'urlo della Rete' - Politica
"Niente e nessuno la rete fermera". E' il ritornello della canzone 'L'urlo della Rete', postata da Grillo sul suo blog, una sorta di inno del M5S per le elezioni. Musica e parole sono di Leonardo Metalli e Raffaello Di Pietro, un giornalista e un musicista, che l'hanno messa in rete su youtube lo scorso luglio. "Basta padri né padroni, ridateci i soldoni, che noi sappiamo cosa farne - dice la canzone - né padri ne padrini, solo cittadini che vogliono cambiare, questo é il momento di rischiare, non si può più aspettare...". 
   
 Sarà 'Inno', la canzone che dà il titolo all'ultimo album di Gianna Nannini appena uscito, la colonna sonora della campagna elettorale di Pier Luigi Bersani. Ad annunciarlo è con soddisfazione il leader democrat su Twitter: "il nuovo disco di Gianna Nannini è bellissimo, ho scelto la sua canzone 'Inno' e da domani accompagnerà il Pd". 
 ''Complimenti per la scelta! Finalmente qualcuno che si intende di musica! Inno è il pezzo più bello che ho scritto negli ultimi 20 anni!" Così Gianna Nannini commenta la scelta di Bersani. 
  
