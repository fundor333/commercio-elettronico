#titolo Auto, italiani i piu' precoci a prendere la patente - Analisi e Approfondimenti - Motori
  ROMA - Gli italiani sono i piu' precoci nel conseguimento della patente rispetto ai pari eta' stranieri, con l'85% che la consegue tra i 18 e i 21 anni a differenza del dato medio estero che, per la stessa fascia di eta', si attesta al 71%. E' uno dei dati che emergono da una ricerca internazionale svolta da Redshift Research per il gruppo di siti di annunci presente in Italia con eBayAnnunci, condotta su un campione di oltre 10mila persone in Argentina, Australia, Canada, Colombia, Danimarca, Francia, Germania, Italia, Olanda e Regno Unito. 
L'indagine delinea l'identikit dell'auto per gli italiani: non piu' vecchia di 5 anni, grigia e preferibilmente italiana. I due terzi dei nostri connazionali hanno dichiarato di avere una sola vettura. Di questi, il 59% la possiede di eta' relativamente giovane (entro i 5 anni di vita) mentre solo il 10% si avvale dello stesso veicolo da almeno 10 anni. Il dato segna una differenza con la media internazionale, dove l'eta' dell'auto e' per il 55% dai 5 anni in su. 
Il colore piu' gettonato e' il grigio, che domina con il 25% delle preferenze seguito da nero (17%), argento (15%) e blu (13%). Quanto alle marche, il brand piu' popolare e' Fiat (22%), davanti a Ford (10%), alle francesi Renault e Citroen (7% e 6%) e a Toyota (5%). Nell'ambito dei sogni, invece, le auto piu' ambite appartengono a brand prestigiosi come Ferrari (13%), Bmw (15%), Audi (12%), Mercedes (10%) e Porsche (8%). 
Passando alla percezione dell'auto, gli italiani risultano attribuire alle quattro ruote l'espressione della propria personalita' (20%). Sul versante opposto si trovano i danesi, il 97% dei quali non ritiene che l'auto sia uno status symbol. Se per il 65% dei francesi la macchina e' sinonimo di liberta', per il 73% degli olandesi e' un semplice mezzo per spostarsi da A a B, mentre il 53% dei tedeschi apprezza il piacere della guida.     Tra le caratteristiche dei veicoli, gli italiani prestano attenzione all'estetica e sono i maggiori amanti del rischio. I francesi sono i piu' prudenti, gli olandesi i piu' pratici, i danesi i piu' attenti ai costi e i tedeschi i piu' attenti alle performance.  
