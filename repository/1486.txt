#titolo Infrastrutture: a gruppo Rina certificazione del Fehmarnbelt - Porti e Logistica - Mare
   (ANSA) - GENOVA, 12 FEB - Il Gruppo  RINA , società di certificazione e classificazione internazionale, si è aggiudicato un contratto con la danese Femern A/S per la verifica dei requisiti di interoperabilità ferroviaria e di sicurezza del "Fehmarnbelt Fixed Link", il tunnel a immersione che collegherà Germania e Danimarca e che, per estensione, scala e complessità, sarà tra i più ambiziosi progetti infrastrutturali al mondo, con un valore complessivo dell'opera stimato intorno ai 5,5 miliardi di euro. 
 Una volta ultimato, nel 2021, sarà il tunnel immerso più lungo al mondo per traffico combinato (stradale e ferroviario). Il "Fehmarnbelt" sarà in parte finanziato dalla Comunità Europea in quanto considerato tra i progetti prioritari della rete TEN-T (Trans-European Transport Network). Consisterà in un tunnel sottomarino per la gestione del traffico misto (stradale e ferroviario) di 18 Km, che diventerà il più lungo al mondo nel suo genere. 
 Il collegamento, studiato tra la città danese di Rodbyhavn e quella tedesca di Puttgarden, attraverserà il braccio di mare compreso tra l'isola di Fehmarn (Germania) e la penisola di Lolland (Danimarca). (ANSA).  
