#titolo Invasore si avventa sulla Coppa del Mondo - Mondiali Sudafrica
  (ANSA) - JOHANNESBURG - Fuori programma prima del fischio d'inizio della finale mondiale. Un invasore di campo vestito di nero con un vistoso cappello rosso in testa si e' diretto verso la Coppa appena riconsegnata da Fabio Cannavaro e ha cercato di prenderla dal piedistallo per alzarla, ma e' stato placcato da alcuni addetti alla sicurezza. Successivamente e' stato portato via dal tunnel dove si trovavano i giocatori, che per far passare l'invasore e le otto persone che lo tenevano fermo si sono dovuti scansare. 
 L'autore del gesto e' lo spagnolo, ma lui preferisce definirsi catalano, 'Jimmy Jump' che e' riuscito ad entrare in campo percorrendo una cinquantina di metri, al Soccer City. E' stato placcato alla gola, e poi atterrato, dagli uomini della sicurezza un attimo prima che riuscisse a prendere la Coppa per alzarla anche lui come aveva fatto poco prima Cannavaro.    'Jimmy Jump' non e' certo nuovo ad 'irruzioni' del genere, in occasione di eventi sportivi e non, visto che e' riuscito a farlo anche nell'ultimo festival dell'Eurovisione, al momento dell'esibizione del rappresentante della Spagna. L'uomo indossava il classico berretto rosso alla catalana, ed una maglietta scura con la scritta (in lettere 'blaugrana', e forse non e' un caso) ''Jimmy Jump Against Racism''.  
