#titolo Bimba 'blasfema', testimoni contro Imam ritrattano - Speciali
Un tribunale ha esaminato oggi ad Islamabad una richiesta di liberta' dietro cauzione presentata dai legali dell'imam Khalid Jadoon, arrestato con l'accusa di aver costruito prove per incolpare di blasfemia la bambina cristiana Rimsha Masih, dopo che tre testimoni che lo accusavano hanno ritrattato, sostenendo che la dichiarazione e' stata loro ''estorta con la forza'' dalla polizia.    Il giudice di primo grado ha pero' rinviato la decisione all'11 ottobre ritenendo necessario un chiarimento da parte dell'Alta Corte di Islamabad sulla portata di una sua ordinanza di sospensione di tutti i processi riguardanti il caso di Rimsha in attesa di una sentenza della stessa Alta Corte sulla validita' della denuncia che ha portato il 16 agosto scorso all'arresto della bambina cristiana. 
 Alcune settimane fa la polizia ha presentato un rapporto sull'incidente sostenendo che non esiste alcuna prova diretta della colpevolezza di Rimsha per il reato di blasfemia, e che piuttosto era necessario approfondire l'operato dell'imam della moschea, Khalid Jadoon, che si proponeva lanciando questo caso di allontanare tutti i cristiani dal villaggio di Mehrabadi, alle porte della capitale.    Ieri pero' i tre testimoni (Hafiz Owais, Khurram Shahzad and Danish Ahmed) che avevano depositato una dichiarazione presso il commissariato di polizia sostenendo che il religioso aveva aggiunto due pagine bruciate di un Corano ad un sacchetto di plastica gettato da Rimsha, hanno improvvisamente ritrattato.    Ora in una nuova dichiarazione sostengono che la precedente e' stata loro ''estorta con la forza'' dalla polizia e che non hanno mai visto l'imam strappare le pagine di un Corano e aggiungerle alle prove contro la bambina cristiana'. 
 L'Alta Corte di Islamabad ha prorogato la sospensione del processo di primo grado  nei confronti della bambina cristiana Rimsha Masih fino al 17 ottobre prossimo. Lo riferisce DawnNews Tv.    La decisione e' stata presa oggi dal giudice che ha ascoltato la tesi della difesa secondo cui la denuncia contro la bambina ''deve essere annullata perche' basata su informazioni false''. L'udienza e' stata subito aggiornata pero', precisa l'emittente, perche' l'avvocato dell'accusa non ha potuto essere presente per altri impegni fuori Islamabad. Un suo rappresentante ha chiesto una proroga, che e' stata concessa fino al 17 ottobre.    Fino ad almeno quella data, quindi, resta bloccato anche il processo contro Rimsha che giorni fa e' stato trasferito ad un tribunale per minorenni 
 BIMBA 'BLASFEMA', GIUDICE DECIDE SUA LIBERAZIONE Â - 7 settembre -  Con un verdetto che va ben oltre il suo significato immediato, un magistrato pachistano ha disposto oggi ad Islamabad la liberta' dietro cauzione di Rimsha Masih, la bambina cristiana di 14 anni accusata - ormai e' quasi certo, ingiustamente - di blasfemia tre settimane fa.    Dopo alcuni rinvii dovuti ad esigenze dell'istruttoria e a scioperi degli avvocati pachistani, finalmente oggi il giudice Azam Khan ha esaminato la domanda presentata dai legali della difesa della piccola e dopo aver nuovamente ascoltato il parere delle parti, ne ha disposto il rilascio, sia pure condizionato al deposito di una cauzione di un milione di rupie (oltre 8.300 euro). 
 E' stata gioia grande per i famigliari e per i militanti cristiani in attesa all'esterno del tribunale della capitale pachistana quando il giudice Khan ha reso noto il suo parere favorevole all'uscita di Rimsha dal carcere di Adiala dove era stata reclusa il 16 agosto scorso. Da quanto ha appreso l'ANSA, la bambina potrebbe essere liberata domani dopo il completamento delle formalita' burocratiche, ma potrebbe forse essere trasferita in una localita' segreta per ragioni di sicurezza.    Anche il consigliere del primo ministro per l'Armonia Nazionale, Paul Bhatti, ha espresso in dichiarazioni alla stampa la sua ''grande soddisfazione'' per il funzionamento della giustizia e per la dimostrazione che la parte sana della societa' pachistana ha ancora una volta prevalso.    Ovviamente, dato il clima di tensione generato dall'incidente e dai colpi di scena che l'hanno caratterizzato, non ultimo l'arresto dell'imam della moschea di Mehrabadi, Khalid Jadoon, che era il principale accusatore, la bambina avra' da oggi in poi una protezione che ne garantira' la sicurezza. 
 Gia' venerdi' prossimo, infatti, e' fissata una udienza in cui il giudice istruttore fara' il punto sullo stato dell'inchiesta.    Nel frattempo la vicenda e' diventata una questione di rilevanza nazionale per il coinvolgimento del presidente del Consiglio degli Ulema pachistani, Hafiz Tahir Mehmood Ashrafi, che giorni fa ha chiesto l'immediata liberazione di Rimsha.    Ed anche per la decisione del ministro dell'Interno Rehman Malik di presiedere ieri un vertice in cui e' stato disposto il coinvolgimento dei massimi vertici della polizia e della magistratura nella fase cruciale delle indagini.    Lo stesso Malik si e' presentato oggi al Senato per fornire particolari su quanto e' emerso dal lavoro degli inquirenti rivelando un elemento importante: la borsa di plastica incriminata trovata in possesso di Rimsha, non conteneva ceneri di pagine di un libro, ma di residui di legno.    Inoltre il ministro ha ribadito che secondo il rapporto dei medici che hanno studiato le sue condizioni psico-fisiche, alla eta' anagrafica di circa 14 anni, ne corrisponde una mentale di una bambina di sette.    Il particolare dell'origine delle ceneri e' di grande importanza perche' confermerebbe la versione fornita da tre religiosi musulmani che hanno dichiarato di avere visto l'imam Jadoon collocare personalmente pagine di un Corano dentro la busta di plastica portatagli dal figlio del padrone di casa della famiglia Masih.    A queste persone l'imam disse con tono arrogante che ''questo era un modo per eliminare una volta per tutte i cristiani dal nostro villaggio''. In effetti dopo la denuncia, molte decine di famiglie terrorizzate per possibili attacchi da parte dei musulmani, abbandonarono Mehrabadi.  
