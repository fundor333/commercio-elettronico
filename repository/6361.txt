#titolo Nicolais, costruire un Sistema unitario della ricerca - Ricerca e Istituzioni - Scienza&Tecnica
  Un Sistema unitario della ricerca italiana è un prerequisito per il successo, secondo il presidente del Consiglio Nazionale delle Ricerche (Cnr), Luigi Nicolais.  
''L'Italia non si può più permettere di avere tanti settori separati, ma è necessario costruire un Sistema della ricerca per mettere insieme le masse critiche dei nostri ricercatori'', ha detto Nicolais a Palermo, in occasione della presentazione del progetto del nuovo centro per le Biotecnologie per la ricerca biomedica promosso dalla fondazione Rimed. 
Alla luce di questo obiettivo, ha proseguito, ''bisogna lavorare sempre più insieme perché questo è l'elemento essenziale per il successo''. 
In questa direzione il ministro dell'Istruzione, Francesco Profumo, sta lavorando ad un provvedimento per ''l'equiparazione dei ricercatori del Cnr con i ricercatori universitari'', ha detto ancora Nicolais. 
Secondo il presidente del Cnr l'Italia ''può riuscire a competere in un mercato globale solo se riesce ad avere un sistema imprenditoriale fondato sulla conoscenza e non solo sul costo della manodopera''. Per fare ciò, ha concluso, ''dobbiamo investire fortemente nella ricerca, che non è più da considerare una spesa, bensì un investimento fondamentale per il nostro Paese''.  
