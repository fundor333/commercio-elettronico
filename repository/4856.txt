#titolo Obama annuncia sanatoria per 800 mila immigrati - Mondo
(di Marcello Campo) 
 WASHINGTON - Barack Obama dice basta con le espulsioni di massa e annuncia una sorta di sanatoria che metterà in regola circa 800mila giovani immigrati. La Casa Bianca ha deciso di concedere il permesso di soggiorno a chi è entrato illegalmente negli Stati Uniti quando era molto piccolo, e pur vivendo tutta la vita in uno stato di clandestinità, non si è mai macchiato di alcun crimine. Con questa mossa, a meno di sei mesi dal voto, il presidente Usa lancia un messaggio chiaro all'elettorato 'Latino', che attendeva da tempo un suo intervento su questo drammatico problema. La scelta dei tempi non è casuale: questo provvedimento arriva una settimana prima della conferenza nazionale degli Ispanici d'America eletti, la National Association of Latino Elected and Appointed Official, in programma ad Orlando, in Florida, alla quale Obama manderà un messaggio e che vedrà anche la partecipazione anche di Mitt Romney, giovedì prossimo. Di fatto, Obama, dribblando le resistenze del Congresso, in mano ai repubblicani, è riuscito a ottenere più o meno gli stessi obiettivi del tanto sospirato Dream Act Bill, cioé la legge che i 'Latinos' chiedono da decenni, che prevede una sanatoria per tutti quei giovani che pur non avendo le carte in regola, da anni vivono e studiano nei College americani, o perfino sono in servizio nelle Forze Armate Usa. Secondo questo piano, sono immuni da deportazione gli emigranti illegali arrivati negli Stati Uniti prima di aver compiuto 16 anni e che hanno meno di 30 anni. Devono aver vissuto negli Usa almeno 5 anni consecutivamente, ovviamente senza aver mai avuto problemi con la Polizia. Chi risponde a questi requisiti può chiedere un permesso di soggiorno di due anni, rinnovabile a vita. Non è ancora la cittadinanza completa, ma un grosso passo in avanti su questa strada. "Il tema dell'immigrazione - ha spiegato il ministro della Sicurezza Interna, Janet Napolitano - va trattato in modo fermo, ma umano. E' evidente che queste persone arrivate da piccole negli Usa che vivono qui, studiano o servono il Paese nell'esercito, non rappresentano assolutamente una minaccia per la nostra comunità. Al contrario rappresentano una ricchezza per l'America a cui sarebbe assurdo rinunciare". Obbiettivo di umanità. Ma anche chiare ragioni politiche. Per far capire come questa mossa abbia un evidente intento elettorale, basti pensare che ricalca esattamente la proposta che Marco Rubio, il giovane senatore repubblicano di origini cubane della Florida, ha avanzato poco tempo fa. La sanatoria andrà incontro, infatti, non solo a chi fuggì dal regime di Castro, ma soprattutto a quei milioni di famiglie messicane o centroamericane che vivono in Colorado, Nevada, New Mexico, stati in cui Obama si gioca la partita per la sua rielezione alla Casa Bianca. Secondo gli ultimi sondaggi, Obama continua a essere in decisamente testa a Romney tra gli elettori ispanici, 61% contro 27%. Tuttavia, negli ultimi tempi è cresciuta la disaffezione nei suoi confronti, anche in seno alla minoranza latina. E certamente, una sanatoria di tali dimensioni, rilancerà di nuovo la popolarità di Barack.  
