#titolo Logistica: master in management e policy nel Mediterraneo - Porti e Logistica - Mare
  (ANSA) - GENOVA, 12 FEB - La logistica si sta sempre più orientando verso un assetto multi-modale e non più distinto per comparti, filiere o singole modalità di movimentazione dei flussi commerciali. Per rispondere alla domanda del mercato di nuovi profili professionali specializzati,   Link Campus   University  e  Rete Autostrade Mediterranee spa  - con il supporto di  INPDAP  che finanzierà alcune borse di studio - hanno promosso il Master in management e policy della logistica integrata nel Mediterraneo, che avrà inizio il prossimo 15 aprile (le iscrizioni sono aperte fino al 25 febbraio).  Articolato in 600 ore di insegnamento frontale ed arricchito da vari stage presso importanti realtà operative, il Master prevede un percorso formativo che consentirà l'acquisizione delle conoscenze necessarie per lo sviluppo dei processi gestionali e produttivi della logistica integrata, l'approfondimento delle specifiche normative di riferimento e delle prassi operative, la messa a fuoco degli strumenti metodologici di ''strategic management'' anche attraverso il confronto con innovative realtà aziendali. 
L'attività del Master sarà indirizzata e coordinata da un Comitato Scientifico presieduto dal professor  Tommaso Affinita , amministratore delegato di RAM spa, e diretto da Virginia Zambrano, ordinario di Diritto privato comparato. Per i partecipanti più meritevoli saranno offerte borse di studio finanziate sia dall'INPDAP che dalla Link Campus University.(ANSA).  
