#titolo Al  Sigep la moka piu' grande del mondo  - In Breve - Terra&Gusto
  - RIMINI - Ottant'anni dopo la sua ideazione, arriva al Sigep di Rimini Fiera - il salone internazionale del dolciario e artigianale - la moka funzionante più grande al mondo, che punta a decuplicare il record precedente con i suoi mille caffé distribuibili in pochi minuti.  
Infatti, fu nel 1933 che Alfonso Bialetti progettò quest' oggetto di design industriale (esposto alla Triennale Design Museum di Milano ed al MoMa di New York) al quale si riconduce l'immagine del caffé italiano. Oggi a Sigep un'enorme moka costruita fedelmente sul celebre disegno di Bialetti ha attirato la curiosità dei visitatori.  
Realizzata da due friulani, Santo Toffoli e Pietro Zanelli, la moka è alta 102 cm, è in acciaio inox e prima di entrare in funzione pesa 125 kg. All'interno della caldaia 48 litri di acqua e nel filtro metallico ci sono 3,5 kg di caffé. E' un unico esemplare e attende la ratifica per entrare nel Guinness dei Primati.  
