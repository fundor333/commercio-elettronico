#titolo Prandelli: Totti? Se resta cosi'... - Calcio
"Se l'anno prossimo Francesco Totti sarà ancora in questa forma e avrà le stesse motivazioni, saremo obbligati a tenerlo in considerazione un mese prima dell'inizio dei Mondiali". Gli ennesimi exploit del n.10 della Roma non hanno lasciato indifferente Cesare Prandelli. Il ct azzurro lo conferma nel primo giorno di ritiro a Coverciano per preparare l'amichevole con il Brasile e la gara di qualificazione ai Mondiali con Malta. 
 "Mi hanno sorpreso positivamente le dichiarazioni di Mazzone sul capitano della Roma - ha spiegato Prandelli - Premesso che adesso preferisco pensare a chiamare un ragazzo di 20 anni, per Totti comunque è un discorso completamente diverso". Insomma, come fu per Di Natale per Euro 2012, se Totti manterrà forma e motivazioni dell'attuale stagione, "saremo obbligati a tenerlo in considerazione un mese prima dell'inizio dei Mondiali, se naturalmente - ha concluso sorridendo - riusciremo a qualificarci". Porte aperte anche per Pazzini ("non lo dimentico, così come Gilardino, ha ottime qualità, valuteremo convocazione dopo convocazione"), e lo stesso vale per Cassano. "Antonio è stato straordinario nell'ultima gara di Europa League, non devo fare nessun appello, come ho fatto già con Di Natale, tengo in considerazioni tutti e se dico certe cose è perché ci credo e le penso". TOTTI, GRAZIE PRANDELLI MA VIVO 90' ALLA VOLTA  - "I complimenti fanno sempre piacere e in questo periodo ne sto ricevendo davvero molti. Voglio ringraziare tutti ed anche mister Prandelli perché le sue parole sono certamente uno stimolo a far bene". Francesco Totti non pensa ai Mondiali. "Io ora vivo 90' alla volta - dice -, partita dopo partita, mi concentro sul presente". '40ENNE' ZOFF, TOTTI COME ME INTRAMONTABILE...  - Un 'intramontabile' che farebbe la gioia di qualsiasi allenatore, come il Giggs di oggi o Bobby Charlton del calcio di un'altra epoca: Francesco Totti a 36 anni e mezzo stupisce ancora, il ct Cesare Prandelli apre all'idea di una chiamata last minute per i Mondiali. E Dino Zoff, simbolo della longevità in azzurro e primo tecnico della nazionale a valorizzare il 10 giallorosso, spiega il segreto: "I Mondiali? Con l'enorme classe che ha Francesco Totti può giocare ovunque - dice all'ANSA l'ex capitano dell'Italia Mundial, classe '42 - Il mio ruolo e il suo sono diversi ma Francesco con le qualita' che si ritrova e se riesce a mantenere questa forma nulla è precluso". La classe e la qualità uno se le ritrova nel dna, aggiunge Zoff, "ma poi contano anche anche cose. Fatto il calcolo dei nostri ruoli, profondamente diversi, per giocare a quei livelli bisogna avere un fisico adatto, fare una vita da atleti, non avere avuto problemi o traumi. Insomma - dice Zoff che Totti lo ha anche allenato ai tempi dell'Europeo del 2000 - serve il conforto di tante cose, anche quello della famiglia e di Nostro Signore...". "Se io lo convocherei? Ora come ora assolutamente si, bisognerà vedere come starà fra un anno. Certamente se i Mondiali ci fossero adesso Totti potrebbe far parte dei 23". Fatica e condizione atletica non fanno certo difetto al n.10 giallorosso, continua Zoff, "anche se ai miei tempi di fatica ce ne era forse anche di più perché il campo era più lungo per via del fuorigioco che oggi ha 'accorciato' di fatto i metri del campo, limitando lo spazio". 
  
    
