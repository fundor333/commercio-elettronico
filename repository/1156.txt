#titolo Legambiente, 1.100 impianti a rischio - Istituzioni e UE - Ambiente&Energia
  ROMA - Dai petrolchimici alle raffinerie, sono oltre 1.100 gli impianti a rischio di incidente rilevante sparsi in tutta Italia e che interessano 739 comuni. E' la fotografia scattata dal rapporto di Legambiente e Protezione civile 'Ecosistema rischio industrie', presentato a Roma. La concentrazione degli impianti (dai petrolchimici alle raffinerie che in caso di incidente possono provocare incendi, contaminazione di suoli, acque, aria) riguarda soprattutto Lombardia, Veneto, Piemonte ed Emilia-Romagna. 
Alle domande rivolte alle amministrazioni comunali che ospitano impianti pericolosi (chimici, petrolchimici, depositi di gpl, raffinerie e depositi di esplosivi o composti tossici) hanno risposto soltanto 211 comuni (29%) fra cui non compare Taranto che - afferma il capo della Protezione civile Franco Gabrielli - ''non ci risulta essere un comune non implicato da questo punto di vista''. Per Gabrielli quello che ''preoccupa di piu''' e' che ''siamo un Paese poco sensibile su questi temi: siamo in una sorta di limbo; quello che mi allarma e' la mancanza di consapevolezza''. 
E infatti il rapporto parla di ''informazione ancora insufficiente ai cittadini sui rischi e sui comportamenti da tenere in caso di emergenza'' (solo 105 comuni, 50%); mentre ''scuole (18% dei casi), centri commerciali (13%), strutture turistiche (8%), chiese (7%), ospedali (2%)'' continuano a esser ''presenti nelle aree a maggior rischio'', definite aree di danno, in 104 comuni. ''I comuni - spiega Rossella Muroni, direttore generale di Legambiente - hanno il compito fondamentale di fare da raccordo tra la pianificazione urbanistica e la presenza di insediamenti a rischio; spetta loro l'informazione ai cittadini''. Per Simone Andreotti, responsabile Protezione civile di Legambiente, e' di ''fondamentale importanza che tutti facciano la propria parte per rispettare la legge''.  
