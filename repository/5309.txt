#titolo USA - Mondiali Sudafrica
  Esordio mozzafiato per gli statunitensi di Bob Bradley nei mondiali africani nei quali aspirano ad essere loro, invece di una squadra del continente ospite, la nazionale rivelazione. La prima partita e' con i favoriti inglesi di Capello a Rustenburg ma poi il gruppo sembra largamente alla portata di Donovan e compagni, che possono sognare l'exploit del 2002, quando arrivarono ai quarti di finale. 
 Il soccer non e' piu' calcio di serie B ne' uno sport ''da donne'', visto che e' la nazionale femminile ad essersi coperta finora di gloria molto piu' di quella dei colleghi maschi. Gli americani vogliono dimostrare di essersi emancipati nel pallone anche alla titolatissima madrepatria inglese nella serata di Rustenburg dove il pienone di anglosassoni ha gia' attirato i fulmini dei terroristi islamici. In realta' la nazionale a stelle e strisce non ha mai smesso di progredire da quando l'establishment del pallone decise di autoesportarsi nel nuovo mondo (mondiali 1994) e adesso conta numerosi calciatori affermati. Quella attuale e' un'ottima generazione, che si e' fra l'altro messa in luce eliminando i campioni d'Europa della Spagna dalla Confederation Cup l'anno scorso in semifinale e piegandosi soltanto in finale contro il Brasile. Quasi tutti gli ''yankees'' sono ormai fior di professionisti nel Vecchio continente e hanno acquisito la necessaria esperienza per battersi ai massimi livelli. 
 Non solo capitan Landon Donovan, dunque, affermato attaccante da gennaio in prestito all'Everton, ma Clint Dempsey, punta del Fulham, Josmer Altidore, dell'Hull City, capital Carlos Bocanegra che gioca in Francia, nel Rennes, e anche Oguchi Onyewu, difensore che non ha avuto spazio nel Milan. Fra l'altro, per i cugini inglesi gli Stati Uniti sono - anche se pochi lo ricordano - quello che fu la Corea per l'Italia: nel 1950 vinsero 1-0 contro l'Inghilterra e fu quella la prima sconfitta a un campionato mondiale per i sudditi di Sua Maesta'. Dopo quell'exploit, gli americani tornarono al mondiale soltanto a Italia 90. 
 Lo schema di gioco assomiglia, manco a dirlo, a quello piu' classico dell'Inghilterra, un 4-4-2 con molto movimento e gioco sulle fasce. Onyewu e Bocanegra dovrebbero essere titolari in difesa Donovan e Bradley le guide di centrocampo, Dempsey di punta con il giovane Altidore.  
Â   
