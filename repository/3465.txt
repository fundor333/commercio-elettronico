#titolo Le reazioni dei grandi della Terra: 'Sua scelta merita il massimo rispetto' - Mondo
Fa in pochi minuti il giro del mondo la notizia, data dall'ANSA, delle dimissioni di Papa Benedetto XVI. E arrivano in poco tempo le reazioni dei grandi della terra e dei protagonisti della politica italiana. 
 NAPOLITANO, GRANDE CORAGGIO E RESPONSABILITA' -  "Un grande coraggio e da parte mia grandissimo rispetto": così il presidente della Repubblica, Giorgio Napolitano. Con la sua decisione il Papa ha dimostrato "straordinario coraggio e straordinario senso si responsabilità". 
 Nel nostro ultimo colloquio "traspariva come fosse provato e consapevole di una fatica difficilmente sostenibile", racconta il capo dello Stato. 
 "Si deve fare i conti con il prolungamento della vita, non sempre in condizioni sostenibili" di salute, sottolinea Napolitano in merito alla decisione del Papa sottolineando quanto sia "impegnativo tenere sulle proprie spalle" un incarico come quello del pontefice della Chiesa Cattolica. 
 OBAMA ESPRIME APPREZZAMENTO PER BENEDETTO XVI  - Il presidente americano Barack Obama esprime il proprio apprezzamento per aver lavorato con Papa Benedetto XVI negli ultimi quattro anni e augura "il meglio a coloro che si riuniranno presto per scegliere il successore". Lo afferma la Casa Bianca in una nota. 
 MERKEL, GRANDE RISPETTO PER SCELTA PONTEFICE -  "E' una notizia che emoziona", dichiara la cancelliera tedesca Angela Merkel, una scelta che, sottolinea, suscita "il mio più grande rispetto". ''Benedetto XVI - ha continuato Merkel - e' e resta uno dei piu' significativi pensatori religiosi della nostra epoca''. Il papa e' ''un pastore per oltre un miliardo di persone, sa che la chiesa puo' essere condotta solo nel dialogo con il mondo e ha condotto questo dialogo, con altre chiese, con altre religioni. Ha rafforzato le relazioni con la chiesa ortodossa, ha teso la mano agli ebrei come ai musulmani''. 
 Benedetto XVI ha preso una "decisione difficile, che in un'epoca in cui si vive sempre più a lungo molte persone potranno comprendere", aggiunge. 
 HOLLANDE, MERITA IL MASSIMO RISPETTO -  La decisione di Papa Benedetto XVI di presentare le sue dimissioni è "altamente rispettabile", dice il presidente francese, Francois Hollande. 
 "Non ho particolari commenti da fare su questa decisione, che è altamente rispettabile e che fa si che un nuovo papa sarà scelto", afferma Hollande, reagendo pochi minuti fa, alla notizia delle prossime dimissioni di papa Benedetto XVI. "La Republique saluta il papa che prende questa decisione, ma non farà altri commenti su qualcosa che appartiene innanzi tutto alla Chiesa. La sua - aggiunge - è una decisione umana e una volontà che deve essere rispettata". 
 UE, RISPETTO PER DECISIONE FUORI TRADIZIONE  - "Molto rispetto" per la decisione del Papa "tanto più che non è in linea con la tradizione. Il suo è stato un pontificato breve ma estremamente difficile": così il presidente della Ue Herman van Rompuy in un tweet. 
 MONTI, MOLTO SCOSSO DA NOTIZIA INATTESA -  ''Sono molto scosso da questa notizia inattesa''. Cosi' il presidente del Consiglio, Mario Monti. Aveva avuto segnali, c'erano state avvisaglie? ''No'' aggiunge Monti rispondendo ai giornalisti a margine di un convegno a Milano. 
 CHIESA COPTA EGITTO, ATTO GRANDE ONESTA' -  E' un atto di "grande onestà da parte del Papa, quando si è reso conto che la sua salute non gli permetteva più di assolvere le responsabilità del suo incarico, di annunciare il suo ritiro". Così all'ANSA il portavoce della chiesa copta egiziana, vescovo Angelos. 
 PATRIARCATO MOSCA, ATTO CORAGGIO E UMILTA' -  ''Un atto di coraggio personale e di umilta''': cosi' il metropolita Ilarione, capo del Dipartimento per le Relazioni ecclesiastiche esterne del Patriarcato di Mosca (una sorta di ministro degli esteri della chiesa ortodossa russa). 
 RABBINO CAPO ISRAELE ELOGIA SUO DIALOGO CON EBREI -  Il suo pontificato ha segnato "le migliori relazioni tra la chiesa e il rabbinato. Speriamo che continui così". Così un portavoce del rabbino capo d'Israele Yona Metzger parlando di Benedetto XVI. "Gli va - continua - dato atto d'aver fatto molto per i legami inter-religiosi nel mondo tra Cristianità, Ebraismo e Islam". 
 GRAN IMAM AL AZHAR SCOSSO DALLA NOTIZIA -  Il gran imam di al Azhar principale istituzione teologica sunnita musulmana, Ahmad el Tayyeb, è rimasto "scosso" dalla notizia delle dimissioni di Papa, ricevuta durante una riunione a porte chiuse per eleggere il nuovo gran Mufti d'Egitto. Lo riferisce all'ANSA una fonte di al Azhar. 
 CAPO CHIESA SCOZIA, SONO SCIOCCATO E AFFRANTO -  "Sono scioccato e affranto dalla notizia delle dimissioni del Pontefice". E' quanto ha dichiarato il cardinale Keith O'Brien, capo della chiesa cattolica scozzese. L'alto prelato ha invitato tutta la comunità dei cattolici scozzesi a pregare per questo momento di difficoltà per il Pontefice e la Chiesa. 
 BERSANI, NOTIZIA STORICA, SEMBRA GESTO DI IMPOSTAZIONE -  "E' una notizia di portata storica, ha precedenti solo in secoli fa, ed è storica due volte: è una decisione rarissima e secondo me, siccome questo Papa non prende decisioni per debolezza ed è un grande teologo, mi sembra un gesto di impostazione, di novità per il futuro". Così Pier Luigi Bersani, a Radio Montecarlo, commenta l'annuncio di Benedetto XVI. 
 GRILLO, SPERO PROSSIMO PONTEFICE SIA NERO -  "Spero che il prossimo Papa sia nero, come è successo per il presidente degli Stati Uniti". Così Beppe Grillo, in un comizio a Rovigo. "Tutto sta cambiando - aggiunge - la Chiesa sta cambiando, probabilmente si sono resi conto che non ci va più nessuno nelle chiese". 
 CASINI, GESTO RIVOLUZIONARIO -  "Un gesto rivoluzionario". Così il leader dell'Udc Pier Ferdinando Casini, intervenendo a una videochat su QN commenta la decisione del Papa di lasciare. "Benedetto XVI è un uomo straordinario forse fragile nel fisico, ma che ha dimostrato di avere una spiritualità eccezionale". Secondo Casini, la decisione del Papa "fa sentire ancora più distante il festival delle promesse elettorali".  
