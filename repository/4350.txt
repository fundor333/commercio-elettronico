#titolo Rom: Consiglio Europa, cittadinanza a figli degli apolidi - Giustizia e diritti civili - ANSA Europa
     (ANSA) - STRASBURGO, 15 GEN - Tutti gli Stati membri del
Consiglio d'Europa devono garantire la cittadinanza ai bambini
che nascono sul loro territorio se questi rischiano di divenire
apolidi. A chiederlo e' il Commissario dei diritti umani
dell'organizzazione paneuropea, Nils Muiznieks, che inserisce
l'Italia tra i paesi membri con il piu' alto numero di apolidi. In Italia si tratta di circa 15 mila Rom arrivati dall'ex
Iugoslavia.    ''Quello delle persone apolidi e' un fenomeno che non sta
scomparendo, ma e' una condizione che viene trasmessa di
generazione in generazione'' osserva il Commissario che
sottolinea come nel caso dei bambini l'essere apolidi li esponga
a un rischio maggiore di gravi violazioni dei diritti come il
traffico di esseri umani, sfruttamento sessuale e adozioni
illegali. Per questo Muiznieks, ricordando che tutti gli Stati
membri del Consiglio d'Europa hanno ratificato la Convenzione
sui diritti del bambino delle Nazioni Unite che stabilisce che
tutti i bambini hanno diritto alla cittadinanza, chiede ai
governi di agire in tal senso, per esempio riconoscendola
automaticamente a quelli nati sul loro territorio.(ANSA).
