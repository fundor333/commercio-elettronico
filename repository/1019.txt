#titolo Dal Vesuvio alle Alpi - Arte e Cultura
     (ANSA) - TORINO, 30 NOV - ''Dal Vesuvio alle Alpi - Giorgio
Sommer Fotografie d'Italia, Svizzera e Tirolo''  e' il titolo
della mostra del Museo Nazionale della Montagna di Torino al
Monte dei Cappuccini, visitabile fino all'11 marzo 2011.    L'esposizione, allestita con collezioni originali
appartenenti al Museomontagna, propone stampe fotografiche
realizzate tra gli anni 1860-1899 in Italia (Napoli e dintorni
soprattutto, ma anche Torino e i laghi di Garda e Maggiore) e in
Svizzera (le strade ferrate e la nuova conformazione del
paesaggio) e 3 album di diverso formato contenenti vedute urbane
di Napoli e paesaggi della Svizzera, con una significativa serie
relativa alla Ferrovia del Gottardo, realizzata dopo la
conclusione dei lavori di costruzione.    Il percorso espositivo segue l'andamento cronologico e
geografico del lavoro di Giorgio Sommer, nato a Francoforte nel
1834 e giunto in Italia nel 1857, prima a Roma, e poi a Napoli,
dove apri' il suo primo studio fotografico, a cui segui', nel
1890 circa, una succursale nella citta' di Palermo.    Il paesaggio e la campagna fotografica realizzata in Svizzera
e' al centro della seconda parte della mostra e soggetto
dell'album a fisarmonica Souvenir de la Suisse, esposto in
vetrina. Forse l'incarico da parte della societa' La Ferrovia
Funicolare del Vesuvio per la realizzazione di una
documentazione del nuovo impianto, a cui fece seguito una
campagna autonoma realizzata nel 1886 dopo la sostituzione delle
prime vetture, potrebbe aver costituito un punto nodale per lo
sviluppo di alcuni progetti successivi, in particolare quelli
legati alla documentazione di alcune strade ferrate, quali la
ferrovia del Gottardo e le due brevi linee che dai dintorni di
Lucerna portavano al Monte Rigi e al Monte Pilatus. Agli anni
Ottanta-Novanta dell'Ottocento risalgono le fotografie svizzere
che, rispetto alla produzione precedente, presentano una novita'
piu' di soggetti che di modi: qui l'attenzione era rivolta al
paesaggio trasformato dalla modernita'.    Attraverso un ideale percorso lungo le mete privilegiate dai
viaggiatori del Grand Tour dell'Ottocento, dal Vesuvio alle
Alpi, l'esposizione, ripropone il lavoro di quello che fu uno
dei piu' noti fotografi dell'Ottocento.    La mostra - gia' allestita in primavera a Napoli a cura del
Museomontagna per le iniziative di avvicinamento ai
festeggiamenti del 150 anniversario di fondazione del Club
Alpino Italiano, che si svolgeranno nel 2013 - e' corredata da
un catalogo di 132 pagine (Euro 18,00) edito nella collana dei
Cahier del Museo, a cura di Pierangelo Cavanna e Veronica
Lisino, con la riproduzione di oltre 130 immagini della
collezione del Museo Nazionale della Montagna di Torino.
