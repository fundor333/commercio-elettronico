#titolo Tutto esaurito negli alberghi della Capitale  - In Viaggio
  Tutto esaurito negli alberghi romani nei prossimi giorni e fino alla Pasqua. L'avvenuta elezione del Papa e l'avvicinarsi delle festività pasquali, che per la capitale significa l'apertura dell'alta stagione, sta procurando in queste ore, in molti alberghi, una valanga di prenotazioni. 
  Proprio per incentivare l'arrivo di turisti e di pellegrini, in particolare dall'Argentina, terra di provenienza del nuovo pontefice, gli operatori del turismo hanno intrapreso contatti con i maggiori vettori aerei. "Per ora i voli dall'Argentina scarseggiano - spiega Andrea Costanzo, presidente di Fiavet Lazio, la Federazione italiana associazioni imprese viaggi - servono voli in più e posti in più. Contatti sono in corso con Alitalia e Iberià".      
 "Nelle scorse settimane - aggiunge Costanzo - gli alberghi intorno a San Pietro sono stati invasi da circa 5 mila persone, tra giornalisti, diplomatici e staff. Poi, a poco a poco, sono arrivate le prenotazioni anche in altre zone della città, soprattutto da parte di turisti di fascia medio alta, che occupano gli hotel 4 stelle che tradizionalmente, in questo periodo, arrivano a Roma per vedere la città e partecipare ai maggiori eventi culturali. La speranza, ora, c'e che si apra un flusso turistico di massa che ha un target di spesa non di elevata qualità ma di quantità nella richiesta di servizi di ogni tipo: dalle guide turistiche, ai trasporti, alla ristorazione". 
 Intanto, l'Opera Romana Pellegrinaggi e Trenitalia "salutano e festeggiano l'elezione di Papa Francesco" e, per questa storica occasione, offrono a tutti la possibilità di raggiungere Roma in treno per "conoscere il nuovo Pontefice, pregare con lui, ricevere la benedizione apostolica viaggiando e soggiornando a condizioni particolarmente vantaggiose".    Sono previste infatti tariffe agevolate, a partire da 49 euro, per coloro che arriveranno a Roma da tutte le principali città d'Italia viaggiando in 1/a e in 2/a classe su tutti i treni a percorrenza nazionale, nonché nei livelli Business, Premium e Standard del Frecciarossa. Ogni giorno sono 219, circa 1.500 a settimana, i collegamenti Trenitalia incluse le Frecce che uniscono la Capitale al resto d'Italia. Le agevolazioni, previste dall'accordo sottoscritto da Trenitalia e Orp in occasione dell'Anno della Fede, sono valide in abbinamento a pernottamenti o altri servizi turistici, offerti in collaborazione con l'Orp.  
