#titolo Tennis, ora passaporto biologico  - Altri Sport
ROMA  - Il tennis mondiale si appresta ad introdurre il passaporto biologico per i giocatori e ad aumentare il numero dei controlli sul sangue eseguiti ogni anno. Lo ha annunciato il Tennis Anti-Doping Programme Working Group, accelerando l'adozione di controlli più stringenti, sul genere di quelli voluti dal ciclismo. 
La decisione viene incontro alle sollecitazioni mosse da diversi giocatori - compreso Roger Federer, vincitore di 17 prove del Grande Slam - di dotare il tennis di controlli antidoping più severi. Il passaporto biologico è un documento individuale ed elettronico che contiene i risultati dei test antidoping ed i profili dei segnalatori biologici del doping, consolidati lungo un periodo di tempo. Può essere utilizzato per rilevare variazioni nei valori di un atleta che potrebbero indicare l'utilizzo di sostanze proibite. "L'adozione del passaporto biologico è un passo importante per l'evoluzione del Programma antidoping del tennis in quanto ci fornisce un ottimo strumento nella lotta contro il doping nel nostro sport" sottolinea in una nota il presidente della Federazione internazionale, Francesco Ricci Bitti.  
