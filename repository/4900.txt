#titolo Clooney a Berlino guida eroi antinazisti - Spettacolo
di Marcello Campo 
   Un nuovo kolossal su una storia vera durante la Seconda Guerra Mondiale. E forse una nuova fiamma. Per George Clooney la vita ricomincia a 51 anni. Dopo aver contribuito alla rielezione del suo amico Barack Obama, 'l'uomo più sexy del pianetà, così come lo ha definito People, riparte con una nuova affascinante avventura dietro la camera da presa, proprio mentre negli States girano voci insistenti di una sua imminente rottura con la sua ultima compagna, la ex stella del wrestling, la statuaria Stacy Kleiber. Ma il lavoro prima di tutto: il bel George si trova a Berlino per dirigere 'The Monuments Men' ( SCHEDA ) , un film prodotto dalla Sony's Columbia Pictures e la 20th Century Fox, in collaborazione con i tedeschi di Studio Babelsberg. Si tratta di un action-thriller scritto da Clooney assieme Grant Heslow, con cui nel 2005 sceneggiò il fortunato 'Good Night and Good Luck'. Al progetto ha lavorato anche Beau Willmon, autore delle Idi di Marzo (2011). The Monuments Men, basato su una storia vera raccontata dall'omonimo libro di Robert M. Edsel e Bret Witter, narra la missione di alcuni storici d'arte e curatori di musei, che durante la seconda guerra Mondiale attraversarono le linee nemiche per dare la caccia e mettere in salvo i tesori artistici rubati dai nazisti. Cast stellare per questa pellicola, tra le più attese della prossima stagione: oltre a Clooney, ci sono Matt Damon, preferito all'ultimo momento a Daniel Craig, Bill Murray, Cate Blanchett, Jean Dujardin, Bob Balaban, Hugh Bonneville e John Goodman. 
 Con The Monuments Men, Clooney e la sua casa di produzione Smoke House cercherà di ripetere l'exploit di qualche settimana fa, quando il film da loro prodotto 'Argo', vinse l'Oscar per il migliore film dell'anno. Secondo piani, sarà finito di girare tra Germania e Regno Unito entro la fine di giugno. Insomma, sarà pronto per fare razzia di statuette alla prossima edizione dell'Academy Awards, quella numero 86 e magari per una premiere alla Mostra del cinema di Venezia dove Clooney ha già presentato varie volte i suoi film. "Si tratta - ha detto George Clooney presentando il film - di una storia vera, eccitante, che dovrebbe divertire molto. E' una mega-produzione: del resto non potevo fare una cosa piccola visto che è come lo sbarco in Normandia". Insomma, George è bello carico. Non lo sfiorano più di tanto le voci continue di una sua ennesima crisi sentimentale. In fondo c'é abituato. Ha avuto storie con decine di bellissime di Hollywood, dalla nostra Elisabetta Canalis a Kelly Preston, da Renee Zellweger a Krista Allen e Celine Balitran, solo per citarne qualcuna. E ormai da un anno e mezzo fa coppia fissa con la giunonica Stacy Keibler. Tantissimo tempo per gli standard dello show business. Secondo il Us Weekly la passione tra Clooney e l'ex star del wrestling è ormai svanita dopo aver visto di non avere "molto in comune". In particolare, sembra che i 18 anni di differenza di età si comincino a fare sentire. Lei appena 33enne pare che voglia uscire di più, mentre il fascinoso George, con le sue 51 primavere preferirebbe una vita mondana più tranquilla. Anche il tabloid New York Daily conferma che saremmo a un passo dalla rottura. Citando un anonimo amico, si fa per dire, della coppia, sembra che Clooney quasi non parli più alla sua partner e faccia ormai da tempo una vita a parte. Tuttavia, i due si sono presentati mano nella mano all'ultima serata degli Oscar. Ma gli esperti di gossip sono convinti che ormai è tutta una finzione  
