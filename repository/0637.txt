#titolo A Barcellona le nuove frontiere della telefonia - Tecnologia e Internet
ROMA  - E' l'appuntamento più importante per case produttrici e operatori di telefonia. Al via dal 25 febbraio il Mobile World Congress (Mwc) di Barcellona, dopo il Ces di Las Vegas una delle più importanti vetrine mondiali per le novità in campo tecnologico. Fra i protagonisti della manifestazione ci sarà Samsung, che però non dovrebbe portare l'atteso Galaxy S4, rivale dell'iPhone, ma anche Nokia e Ericsson. E occhi puntati sulle aziende asiatiche, aggressive sui prezzi, come Huawei, Zte e Htc. A Barcellona secondo indiscrezioni in rete invece del Galaxy S4 - che verrà invece presentato in un evento dedicato - Samsung porterà il nuovo tablet-pc Galaxy Note 8. L'azienda coreana nei giorni scorsi ha giocato d'anticipo lanciando sul mercato gli smartphone Galaxy Young e Fame, il primo più semplice il secondo più sofisticato ma entrambi con sistema operativo Android 4.1 Jelly Bean, in commercio da fine marzo. Ma anche il Galaxy Express con connettività Lte per scaricare file audio e video in tempi sempre più rapidi e Samsung Galaxy camera, la fotocamera connessa per cui l'azienda ha scelto come testimonial il presentatore tv e deejay, Alessandro Cattelan. Tra le altre novità di Barcellona, c'é attesa per l'evento Lg ma anche per Nokia. Il colosso finlandese dovrebbe lanciare nuovi smartphone della gamma Lumia ma non un tablet. E grande attenzione è rivolta alle aziende asiatiche come le cinesi Hawuei e Zte e la taiwanese Htc, sempre più aggressive e competitive nel mercato telefonia grazie ai prezzi più bassi della concorrenza.  
