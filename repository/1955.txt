#titolo Professori e sarti i meno stressati sul lavoro - Stili di vita - Salute e Benessere
  La palma per il lavoro meno stressante, almeno negli Stati Uniti, va al professore universitario, che batte il sarto e il tecnico addetto ai referti medici, mentre dall'altra parte della classifica ci sono il soldato, il generale e il pompiere. A stilare la classifica e' il sito di ricerca di personale CareerCast, che ha tenuto conto di diversi 'fattori di stress', dai rischi per la vita ai contatti con il pubblico. 
''Il professore universitario e' al grado piu' alto nel campo dell'educazione - si legge nella 'motivazione' del premio - i suoi studenti in larga parte hanno scelto le classi da frequentare, e quindi vogliono stare in aula. A differenza degli educatori delle elementari e delle medie, le loro performance non sono valutate con parametri oggettivi''. 
Appena sotto i docenti, che hanno uno 'stress score' di 6,45, si piazzano i sarti (6,5), i tecnici medici (7,5) e i gioiellieri  (8,26), e nella top ten ci sono anche l'audiometrista, il dietologo, il parrucchiere, il libraio e persino l'operaio alla pressa, che ''nonostante maneggi macchinari pesanti ha un tasso di infortuni molto basso''. 
Nella classifica dei lavori piu' stressanti, invece, svetta il  militare di carriera, con un punteggio di 84,7: ''Non solo e' un mestiere pericoloso in tempo di guerra - spiega il sito - ad esempio c'e' lo stress di intervenire in caso disastri naturali''. 
I soldati semplici, spiega la classifica, sono molto piu' stressati dei propri generali, che hanno uno score di 65,5 e sono al secondo posto. Sul podio anche il vigile del fuoco (60,45), seguito dal pilota civile, il direttore delle pubbliche relazioni, il dirigente d'azienda, il tassista, il poliziotto e il giornalista e il fotoreporter, se impegnati in fronti di guerra o in redazioni che tagliano i posti di lavoro.(ANSA).  
