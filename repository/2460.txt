#titolo Pesca: Rinaldi (Idv), bene voto su riforma politica europea - Agroalimentare - ANSA Europa
     (ANSA) - STRASBURGO, 6 FEB - "Gli stock ittici non sono
illimitati, per questo non potevamo permettere che si
continuasse a sfruttarli senza logica come si è fatto negli
ultimi decenni". Così l'eurodeputato dell'Italia dei Valori,
Niccolò Rinaldi, commenta l'approvazione da parte dell'Assemblea
europea della riforma delle politica comune della pesca dell'Ue
che - dice - ''con misure vincolanti pone il divieto di rigetto,
di sfruttamento eccessivo, e promuove il ripristino degli stock
ittici. "Ad oggi - spiega infatti Rinaldi - i due terzi degli
stock ittici europei sono soggetti a uno sfruttamento
incontrollato e solo nel Mediterraneo quelli colpiti ammontano
all'82%. Questa riforma metterà finalmente fine a questa pratica
inaccettabile di rigettare in mare milioni di tonnellate di
pesce perfettamente commestibile ". 
   L'eurodeputato ne e' convinto: "la lavorazione del pesce e
l'acquicoltura creano e mantengono posti di lavoro nelle
comunità insulari, rurali e costiere. Negli ultimi dieci anni -
precisa - lo sfruttamento eccessivo ha fatto perdere a queste
comunità centinaia di posti di lavoro. Avevamo il dovere di dare
a queste comunità un futuro di lungo termine basato su chiari
principi ambientali, economici e sociali". 
(ANSA).
