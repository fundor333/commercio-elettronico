#titolo Rinnovabili: Enel, ora industria Ue guarda a mercato globale - Speciali ed Eventi - Ambiente&Energia
  (ANSA) - BRUXELLES, 16 OTT - Dopo la fase degli incentivi, l'industria europea delle fonti rinnovabili deve diventare piu' competitiva per lavorare sul mercato globale. Questo in sintesi il messaggio di Ingmar Wilhelm, vice presidente escutivo di Enel Green Power, in occasione della tavola rotonda organizzata da Althesys a Bruxelles, sul tema 'L'industria globale delle rinnovabili: strategie delle aziende e trend del mercato'. 
   ''Stiamo uscendo da un periodo dove gli incentivi alle rinnovabili - ha spiegato Wilhelm - erano dati per scontati, che sta finendo per motivi finanziari, ma anche a causa delle dimensioni dell'industria''. ''Ora dobbiamo sviluppare meccanismi per la competitivita' '' ha sottolineato il vice presidente di Enel Green Power, citando la concorrenza sui mercati di Brasile, Marocco e Messico. Nuovo Eldorado e' un Paese come il Cile, dove a costituire ''un'enorme sorpresa per l'energia geotermica e' il deserto di Atacama'', senza contare i ''livelli di irradiamento straordinari, sia per il fotovoltaico che per il solare a concentrazione''. Poi c'e' la grande domanda di energia dell'Africa, ''un'area perfetta per le rinnovabili'' secondo Wilhelm. Quello che serve e' una concorrenza equa, insieme ad un migliore accesso al credito. ''Noi promuoviamo il nostro nuovo modello di business - ha concluso Wilhelm - e spetta ai politici aiutarci''. (ANSA).  
