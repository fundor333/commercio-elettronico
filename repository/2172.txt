#titolo Allarme Parlamento, in 10 anni rischio estinzione elefanti - Ambiente ed energia - ANSA Europa
  BRUXELLES - Nel 2012 ogni 15 minuti un  elefante  e' stato ucciso dai bracconieri. Se si continuera' con lo stesso ritmo, nell'arco di 10-15 anni la  specie  rischia di essere completamente  estinta . E' la denuncia lanciata dall'eurodeputato liberaldemocratico olandese Gerben-Jan Gerbrandy, che oggi al Parlamento Ue ha organizzato una conferenza per riportare l'attenzione su un problema troppo spesso dimenticato.  
   
 ''C'e' una guerra in corso e la stiamo perdendo'', ha affermato Gerbrandy, che e' anche vicepresidente della commissione ambiente del Pe ''L'Unione europea non fa abbastanza per contrastare il  bracconaggio , serve un nuovo piano d'azione comunitario'', ha aggiunto. L'europarlamentare olandese ha presentato la propria strategia per porre fine alla caccia illegale.  
   
 Al centro delle sue proposte c'e' la richiesta di cambiare la legislazione dei Paesi membri,  rafforzando le sanzioni , ma anche di migliorare la cooperazione a livello internazionale.     L'obiettivo, condiviso dal Fondo internazionale per la protezione degli animali (Ifaw), e' arrivare a una risoluzione dell'Europarlamento che chieda un approccio comune dell'Ue.  
   
 Gerbrandy ha sottolineato inoltre che il problema non riguarda soltanto gli animali, ma e' piu' largo e profondo. Il traffico di animali vale infatti tra i 18 e i 26 miliardi di euro e, in molti casi, e' utilizzato dai  gruppi terroristici  per finanziare l'acquisto di armi. 
   
    
