#titolo CANINO (VITERBO), Ristorante Da Isolina - I ristoranti consigliati da giornalisti ANSA
  (di Graziella Marino) 
Genuinita' e qualità degli ingredienti a braccetto con una grande capacita' nella preparazione dei cibi, sempre fedeli alla tradizione e al territorio. Un mix a cui si aggiunge un ottimo rapporto qualità-prezzo che si aggira, compresi i vini, tra i 25-30 euro. Se amate tutto questo il ristorante 'Da Isolina', nel cuore della Maremma Tosco-laziale e frequentato in passato anche da Anna Magnani e Claudio Villa ed oggi da volti noti del giornalismo e dello spettacolo che lo considerano pero' una sorta di rifugio dalla ribalta, sara' una piacevole scoperta. 
Per arrivarci la strada piu' semplice e' imboccare dall' Aurelia la strada per Canino, paese in provincia di Viterbo ma a pochi chilometri dalla Toscana famoso per il suo olio. Dopo circa 5 chilometri sulla sinistra ci sono le indicazioni per arrivare 'da Isolina', collocata in Localita' Roggi lungo la strada provinciale 107 Doganella, Traversa 68. Il locale e' ampio e accogliente, ideale anche per banchetti, con un grande camino al centro ed una cantina ben fornita. D'estate si puo' mangiare sotto un fresco pergolato.     Come quella dei suoi piatti la storia di questo ristorante parte da lontano. Precisamente dal 1964 quando alcuni minatori che lavoravano in zona e desideravano un posto dove mangiare genuino come a casa chiesero alla signora Isolina, che abitava la' vicino, di cucinare per loro. E nacque cosi' 'da Isolina'. 
''Negli anni '60 - racconta il figlio Antonio Biondelli, simpatico anfitrione del ristorante - venne a mangiare da noi Anna Magnani, che si trovava a Canino per una rappresentazione nel teatro locale. Qui, nel 1967, canto' anche Claudio Villa e anche lui venne da noi al ristorante''. Lo stesso anno capitò da Isolina anche Veronelli che ne esaltò le prelibatezze in un articolo fieramente esposto nel locale. Frequentazioni più recenti, da Florinda Bolkan, Diego Abantuono, Rocco Papaleo, Alessandro Haber, Cristian De sica, ed altri, sono testimoniate dalle numerose fotografie esposte sulle pareti. 
Quando la signora Isolina è morta, il testimone è passato nelle mani della moglie del figlio Antonio, la signora Ivana, rimasta fedele alla tradizione che ha condito con un tocco di novità. Qui la parola d'ordine è la stagionalità. A primavera, per esempio, non mancano gli asparagi (quelli teneri e freschi che si raccolgono nella campagna vicina), o i carciofi, entrambi da gustare da soli o come ingredienti dei tortelli o delle linguine fatte in casa. In estate, invece, trionfano gli spaghetti alla Buttera, con erbette di stagione, peperone dolce e salsiccia, mentre l'autunno e l'inverno sono le stagioni migliori per gustare i funghi porcini, proposti arrosto, nelle classiche tagliatelle, in zuppa, o sulla carne. Stagionali anche i pici con le olive ed i tortelli al capriolo. Tra i secondi gli 'evergreen' della tradizione sono l'immancabile fiorentina, da allevamenti rigorosamente a Km zero, il coniglio in porchetta, il tacchino all'Isolina, il cinghiale a buglione, il capriolo e, quando è stagione, grande varietà di cacciagione. Si finisce il pasto con dolci e sorbetti preparati in casa. 
DA ISOLINA  www.daisolina.com     telefono: 0761437162  
