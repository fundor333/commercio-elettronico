#titolo Toyota, eco-strategia con 21 novita' ibride entro il 2015 - Prove  e Novit√† - Motori
  PARIGI - Toyota, alla vigilia dell'apertura delle giornate stampa del Salone di Parigi, ha annunciato quelli che saranno gli sviluppi tecnologici e la pianificazione dell'Azienda. Il piano prevede 21 veicoli ibridi, tra auto completamente nuove e versioni rinnovate di modelli esistenti, da lanciare entro la fine del 2015. Toyota Motor Corporation sta sviluppando una serie di tecnologie ambientali puntando al risparmio energetico mediante il miglioramento dell'efficienza dei consumi e la riduzione delle emissioni, con l'ulteriore scopo di diversificare le risorse incoraggiando l'utilizzo dell'elettricita', dell'idrogeno e di fonti energetiche alternative. In questo ambito vengono evidenziati nel comunicato della Casa giapponese un nuovo motore a benzina capace di raggiungere uno dei piu' alti livelli al mondo di efficienza termica, un motore diesel estremamente ecologico e una trasmissione capace di garantire un ulteriore miglioramento delle prestazioni delle auto. In particolare il nuovo motore a benzina - destinato all'utilizzo sui veicoli ibridi - e basato sul unita' AR 2.5, adotta il ciclo Atkinson e il sistema D-4S. 
Sara' caratterizzato, afferma Toyota, dalla ''piu' elevata efficienza termica al mondo, pari a una percentuale del 38,5% e realizzera' una straordinaria efficienza dei consumi e una potenza eccezionale''. I modelli ibridi equipaggiati con questo motore saranno lanciati a partire dal 2013. Dall'anno successivo TMC ha intenzione di mettere sul mercato una nuova auto equipaggiata con una versione turbo dell'unita' benzina AR 2.5, con prestazioni e consumi ancora migliori. Nel campo dei diesel Toyota ha introdotto nell'unita' ND 1.4 alcuni miglioramenti (come l'incremento della pressione d'iniezione e l'adozione di un turbocompressore compatto e molto efficiente) che hanno consentito di ottenere quelli che la Casa giapponese definisce con enfasi ''straordinari livelli dell'efficienza dei consumi e delle prestazioni''. Toyota segnala anche che questo motore, grazie all'adozione di una nuova tecnologia per la riduzione delle emissioni, e' gia' conforme alle norme Euro 6. Il lancio dei veicoli equipaggiati con questa nuova unita' a gasolio e' previsto a partire dal 2015. Toyota precisa anche che i suoi ingegneri hanno lavorato sul motore a gasolio KD 3.0 destinato ai veicoli commerciali. Questa unita' utilizza la tecnologia i-ART8, che e' ''il primo sistema d'iniezione al mondo a mantenere uno straordinario livello di precisione anche con le pressioni piu' elevate''. TMC ha gia' adottato per la prima volta questo motore nello scorso aprile per il pick-up Hilux destinato al mercato brasiliano. Nel settore dei veicoli elettrici, Toyota punta sulla nuova iQ, la piccola EV che sara' esposta al Salone di Parigi e che e' dotata di una nuova batteria agli ioni di litio capace di minimizzare lo spazio necessario all'installazione e garantire un consumo energetico di soli 104 Wh/km. Questa batteria, che ha una capacita' di 12 kWh, consente con la iQ un'autonomia di guida di ben 100 km e una velocita' massima di 125 km/h. Collegandosi a una presa di corrente da 200 V, la batteria e' ricaricabile completamente in circa 3 ore. A partire da dicembre 2012 Toyota ha intenzione di offrire la nuova iQ a istituzioni e utenti selezionati in Giappone e Stati Uniti. TMC ha annunciato di avere anche l'intenzione di lanciare un nuovo veicolo per trasporto collettivo di persone, l'FC Bus, equipaggiato con celle a combustibile che e' attualmente in fase di sviluppo assieme alla Hino Motors. Toyota ha sviluppato anche nuove celle per la batteria capaci di offrire una maggiore densita' di potenza rispetto alle batterie a stato solido. TMC sta lavorando inoltre su un tipo di batteria a ricarica wireless, vale a dire una batteria capace di rendere piu' comoda la modalita' di ricarica dei veicoli plug-in (PHV) e degli EV.  
