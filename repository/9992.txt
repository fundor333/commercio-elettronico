#titolo Slovenia: Milivoje Novakovic - Le Stelle - Mondiali Sudafrica
  Non e' un fuoriclasse e non ha un carattere facile, ma il gigante sloveno Milivoje Novakovic e' un bomber disposto a tutto per centrare il suo obiettivo, il massimo delle reti ovunque e comunque. 
 Trentuno anni, centravanti del Colonia, ha viaggiato molto nella sua carriera, segnando un po' ovunque e vincendo due titoli di cannoniere, prima in Bulgaria nel 2006 con il Litex Lovech, poi nella seconda divisione tedesca con il Colonia nel 2007-2008. In Germania era arrivato per 1,5 milioni di euro dalla Bulgaria, decantato come un cannoniere misconosciuto ma inarrestabile.           
 L'impatto fu straordinario, miglior realizzatore nella Bundesliga 2, il seguito fu ancora meglio: l'anno dopo, in prima divisione, arrivo' la consacrazione: il tecnico Christoph Daum, che lo aveva valorizzato e lanciato ai massimi livelli credendo in lui, gli regalo' la fascia di capitano. Lui fece tesoro di quella responsabilita', ricambiando con 16 gol nel massimo campionato. 
 I guai sono arrivati l'anno scorso, quando ha perso la fascia di capitano e la leadership della squadra per aver furiosamente litigato con il nuovo allenatore della squadra, Zvonimir Soldo. Sedici gol, miglior cannoniere in Bulgaria, 20 nella serie B tedesca e 16 nella serie A sono il biglietto da visita di questo gigante dell'area di rigore, forte di testa e tecnico pur se non veloce. 
 Eletto miglior giocatore sloveno nel 2008 all'unisono dai quotidiani sportivi del paese, ha collezionato 37 presenze in nazionale segnando 14 gol. Indimenticabile, per i tifosi sloveni, una spettacolare tripletta di Novakovic in un'amichevole contro Trinidad e Tobago, squadra qualificata per Germania 2006 che stava giocando una serie di partite di preparazione ai mondiali.  
  
   
