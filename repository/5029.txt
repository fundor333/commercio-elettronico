#titolo Saltare sulla Luna o pedalare nello spazio - Dossier - Scienza&Tecnica
  Saltare sulla Luna o pedalare nello spazio intergalattico. Sono solo alcune delle esperienze che studenti e insegnanti possono fare visitando Infini.to. Possono toccare, provare e sperimentare per vivere direttamente la scienza. Al termine del primo quinquennio di attività ne sono stati ospitati oltre 100.000, dai piccolissimi del nido a quelli piu' grandi dell'universita'. 
Obiettivo principale del progetto didattico e' proporre attivita' che ogni docente possa inserire in modo personalizzato e flessibile nel proprio piano formativo, ponendo l'individuo in condizione di sviluppare una curiosita' attiva per il mondo che lo circonda. Programmi e spettacoli specifici, studiati e progettati per le differenti fasce d'eta', rendono il planetario uno straordinario strumento didattico, un luogo dove la suggestione emotiva conduce all'apprendimento. 
Gli studenti possono visitare il museo, che utilizza immagini spettacolari, exhibit interattivi, ipertesti, simulazioni per l’approfondimento, videoinstallazioni, personaggi guida, totem-archivi, e il planetario digitale, che propone sessioni di proiezione per osservare il cielo e i fenomeni celesti in veri e propri viaggi tra stelle, buchi neri, galassie e pianeti sconosciuti, viaggi nel tempo, fino all'origine dell'universo, al Big Bang, o nel futuro alla scoperta dei possibili destini del cosmo. 
Le attivita' della sezione didattica, progettate in equipe, fanno riferimento alle piu' moderne metodologie di insegnamento delle scienze. Si articolano tra visite guidate al museo e all'osservatorio astrofisico, spettacoli proiettati nel planetario, laboratori e numerose proposte complementari. Ogni insegnante puo' scegliere e concordare, insieme al personale dedicato alle prenotazioni, il percorso piu' adatto ai suoi studenti con ampia flessibilità di programma e di orario. Infini.to, inoltre, ha dedicato particolare attenzione alla formazione specifica dello staff per la conduzione di gruppi con differenti disabilita'. 
L'apertura per le scuole avviene esclusivamente su prenotazione ed e' possibile tutti i giorni dalle 9,30 alle 15,30.  
