#titolo Angelus e Caso O'Brien dominano su stampa estera - Diario Vaticano
  L'ultima benedizione del Pontefice stanco e i sospetti di un nuovo scandalo alla vigilia del Conclave dominano sulla stampa internazionale. E dalla Gran Bretagna agli Usa, i media sottolineano l'applauso rivolto a Benedetto XVI da centomila fedeli durante l'ultimo Angelus, puntando tuttavia anche al caso del cardinale scozzese Keith O'Brien che potrebbe portare alla sua clamorosa esclusione dal Conclave.    In Gran Bretagna ''Il Papa afferma che la fede in Dio lo ha chiamato alle dimissioni'' e' il titolo del DAILY TELEGRAPH che sottolinea le ''circa 100mila persone'' presenti ieri in piazza San Pietro mentre in un commento guarda alla successione e titola: ''Il prossimo Papa dovra' seriamente pensare al matrimonio per i sacerdoti perche' la regola sul celibato non funziona''. THE GUARDIAN punta invece al caso O'Brien e titola ''Il Papa considera di rispondere ai sospetti di 'comportamenti inappropriati su un cardinale britannico''. DAILY MAIL evidenzia che l'alto prelato ''potrebbe essere escluso dal Conclave'' mentre SCOTSMAN testa la reazione della diocesi e dei fedeli legati a O'Brien in un reportage dalla St.Mary's Cathedral di Edimburgo intitolato ''Shock e accuse'' e in cui si evidenzia come, al di la' del supporto al cardinale, ''un'ombra di angosciante silenzio'' sia calata sulla chiesa durante la messa domenicale.     In Francia ''Il Papa che servira' la Chiesa in un altro modo'' e' il titolo de LE FIGARO che, soffermandosi sul Conclave, sottolinea come a volere un'accelerazione siano ''soprattutto i cardinali italiani'', che puntano a un successore ''prima della Settimana Santa''. Il foglio economico LES ECHOS torna sulle speculazioni della stampa italiana e inglese e titola ''Lo scandalo Vatilieaks si estende al Vaticano alla vigilia del Conclave'' mentre il quotidiano cattolico LE CROIX titola ''Nella sfida alla pedofilia, il Papa della tolleranza zero'' e ricorda come Ratzinger sia stato il Pontefice ''che abbia fatto di piu' per fare luce sui casi di pedofilia nella Chiesa e per avviare un processo di purificazione senza precedenti''.      In Germania ''Ringraziamenti e applausi nell'ultimo Angelus del Papa'' titola DIE WELT evidenziando i ''centomila fedeli e curiosi'' di piazza San Pietro mentre in un commento il foglio tedesco titola ''La persona e il suo ufficio'' osservando come Benedetto abbia ''reso visibile la divisione tra cielo e terra''. TAGESSPIEGEL invece titola ''Decine di migliaia di fedeli celebrano il Papa'' mentre BILD, evidenziando il caso ''Vatileaks, gli intrighi e le lotte di potere'' titola: ''Un dossier segreto decidera' l'elezione di un Papa''. Lo spagnolo EL PAIS punta invece sulle parole del Pontefice e titola: ''Il Signore mi chiama a dedicarmi alla preghiera''.    Oltreoceano e' soprattutto il 'caso O'Brien' a rimbalzare sui principali quotidiani, dal NEW YORK TIMES al WASHINGTON POST, che in un altro articolo si sofferma anche sui difficili rapporti con Pechino che attenderanno il successore e titola: ''Il nuovo Papa porta speranza ai cattolici cinesi''. Il BOSTON GLOBE titola infine ''Il Vaticano aprira' un inchiesta sul cardinale britannico'' mentre in Sud America ''l'ultima benedizione del Pontefice stanco'' rimbalza sui principali media, dalla Colombia all'Argentina.  
