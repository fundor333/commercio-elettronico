#titolo Ambiente: Hawaii, megattera liberata da groviglio reti  - Ambiente e Pesca - Mare
  (ANSA), ROMA, 14 MAR- Alle Hawaii liberata la balena rimasta impigliata nelle reti da pesca. Dopo alcuni tentativi, i soccorritori del  Marine Mammal Health and Stranding Response Program  del  NOAA  ( National Oceanic and Atmospheric Administration ) sono riusciti a liberare la megattera da un groviglio di corda lungo circa 12 metri. 
 La settimana scorsa una nave per escursioni ed un aereo della Guardia costiera degli Stati Uniti, avevano avvistato la balena che nuotava trascinandosi dietro metri di reti da pesca nelle acque dell’Hawaiian Islands Humpback Whale National Marine Sanctuary; luogo dove ogni inverno le megattere migrano per la stagione dell’accoppiamento. 
 Immediatamente sono partiti i soccorsi, che tuttavia non si sono rivelati semplicissimi. Come riporta Live Science infatti, i ricercatori non sono riusciti subito a tagliare completamente le reti; per questo motivo hanno attaccato una speciale boa-satellite alla balena e, seguendola nei suoi spostamenti verso le isole di Kahòolawe e di Lanài, dopo alcuni giorni sono riusciti a rimuovere il resto del groviglio. (ANSA).  
