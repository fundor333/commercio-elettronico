#titolo Bilancio Ue: Bresso,Pe pronto a stop se tagli troppo pesanti - Economia e lavoro - ANSA Europa
  BRUXELLES - "Se sul bilancio Ue 2014-2020 ''gli stati insistono in un taglio cosi' pesante'', si parla di 100 miliardi, il Parlamento Ue ''andra' ad uno scontro molto duro, fino al  blocco'' e alla programmazione annuale: lo afferma Mercedes Bresso, vicepresidente del Comitato delle Regioni (Cdr) e prima relatrice sul budget per questo organismo. 
Ne ha parlato alla fine di un incontro tra i presidenti dei gruppi politici del Cdr e quelli del Pe, in cui il Comitato delle regioni ha rinnovato sostegno all'Europarlamento. 
 
Di fronte a questo scenario, secondo quanto spiega la vicepresidente del Comitato delle Regioni, l'Europarlamento e' pronto anche ad esercitare il blocco ed avrebbe gia' individuato ''strumenti giuridici che comunque permetteranno anche la spesa dei fondi strutturali'' (la cui programmazione e' pluriennale). 
 
''Vedremo a che livello si potranno conciliare le posizioni - prosegue Bresso -. In questi giorni che restano fino al vertice faremo un lavoro di pressing assieme agli europarlamentari. Lavoreremo  ai fianchi ciascuno ai propri governi, per convincerli di quanto sia importante non togliere carburante ad una macchina che si e' rimessa in moto. 
 
''Tagli di queste dimensioni non sono sopportabili - aggiunge -. Le regioni, con i fondi strutturali, pesano per due terzi sul budget. Se si vuole rilanciare la crescita su basi comuni, e'  evidente quanto  il ruolo dei fondi strutturali sia ancora piu' essenziale. Bisogna fare attenzione se guardiamo i dati italiani , ma non solo, ci sono regioni sviluppate che stanno tornando indietro di 27 anni. Dobbiamo fermarle su questa strada del declino''.   
