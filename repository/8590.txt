#titolo L'uomo potrà mai vivere su Marte? - In Rete con la Redazione
  
Per poter vivere su Marte l'uomo dovrà lavorare un bel po'. L'ambiente marziano non è accogliente. Tanto per cominciare c'è pochissima atmosfera, e, quella poca che c'è, è composta da anidride carbonica. Poi manca il campo magnetico, che è un ingrediente molto importante per decidere dell'abitabilità di un pianeta. Anche se è una presenza della quale noi non ci accorgiamo, il campo magnetico ci protegge dalla radiazione cosmica, che è molto nociva per le nostre cellule. 
Su Marte gli astronauti dovranno vivere come marmotte, in ambienti pressurizzati sotterranei schermati dai raggi cosmici dal terreno sovrastante. Pensa che le città sotterranee su Marte le aveva già pensate Wernher Von Braun, che aveva passato anni prima a sognare, poi a progettare la missione a Marte.  
Certamente tutto sarebbe reso più semplice  se venisse confermata la presenza di una gran quantità di acqua (o, meglio, di ghiaccio)  nel sottosuolo marziano, pianeta un tempo caratterizzato da oceani. Questo potrebbe dare la possibilità ai primi esploratori di creare zone di vegetazione che, col tempo, renderebbero il luogo sempre più ospitale per l’essere umano.  E' un processo lungo e complesso che prende il nome di terraformazione. 
Direi quindi che sì, l’uomo potrà abitare Marte, ma è necessario pianificare ora perché questo possa avvenire nel prossimo futuro, mettendo la scienza e la tecnologia a servizio della conquista del pianeta rosso. Come ho avuto modo di dire in altre occasioni, l’essere umano che metterà per primo il piede su Marte è già nato e potresti essere proprio tu!  
