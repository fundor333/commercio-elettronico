#titolo Parmitano arriverà sulla Stazione Spaziale in sei ore - Spazio & Astronomia - Scienza&Tecnica
  Luca Parmitano farà parte del primo equipaggio internazionale a raggiungere la Stazione Spaziale a bordo della Soyuz in sei ore anziché in due giorni. Lo ha detto lo stesso astronauta italiano dell'Agenzia Spaziale Europea (Esa), in videoconferenza dal centro di addestramento della Nasa a Houston con il centro dell'Esa che si trova a Frascati (Roma). 
Il primo equipaggio in assoluto ad affrontare questa manovra partirà a breve per la Stazione Spaziale ed è completamente russo. 
''Per poterci addestrare alla manovra di avvicinamento alla Stazione Spaziale in sole quattro orbite dobbiamo sostenere un esame supplementare, introdotto la settimana scorsa per il primo equipaggio russo che farà la nuova manovra di aggancio'', ha detto Parmitano. ''Sono molto contento della possibilità di eseguire questo viaggio sperimentale'', ha aggiunto sottolineando la sua esperienza di pilota sperimentatore dell'Aeronautica Militare. ''Mi sento preparato: l'idea di aprire il portello ed entrare in questa casa spaziale credo sarà un'emozione indescrivibile''.  
