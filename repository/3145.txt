#titolo Nuovo G 63 AMG 6x6, all'off road Classe G spuntano due ruote - Prove  e Novità - Motori
  ROMA - Il segmento dei suv superlusso e ad alte prestazioni - quello che vedra' a breve il debutto della Maserati Levante e, successivamente, della Bentley Falcon e della Lamborghini Urus - potrebbe presto arricchirsi di un nuovo e 'inconsueto' protagonista, caratterizzato (caso unico nel mercato delle auto) dalla trazione 6x6 a tre assi anziche' 4x4. Il nuovo G 63 AMG 6x6, per il momento costruito in due soli esemplari ma predisposto per passare alla produzione in piccola serie, propone una formula rivoluzionaria: quella di un telaio ispirato ai camion che corrono il Dakar Rally, con un abitacolo degno di una Mercedes Classe S. Con una lunghezza di 5,87 metri ed enormi gomme da 37 pollici di diametro, il G 63 AMG 6x6 e' un vero 'mostro' per velocissime galoppate fuoristrada, garantite dal motore V8 biturbo realizzato dallo specialista tedesco (divisione del Gruppo Mercedes) e accreditato di 544 Cv di potenza. 
 L'enorme coppia disponibile, pari a 760 Nm, viene gestita dalla trasmissione Speedshift Plus 7G-Tronic (completa di riduttore) e scaricata a terra dallo schema a tre assi con 6 ruote motrici, una variante della tradizionale Classe G che e' gia' ampiamente collaudata dalle forniture che Mercedes fa all'esercito australiano.     Per affrontare terreni anche molto impegnativi e passaggi altrimenti impossibili anche per altri suv dall'impostazione off-road, il G 63 AMG 6x6 e' dotato di cinque bloccaggi dei differenziali, di assi a portale (per lasciare piu' spazio libero sotto al veicolo, come nell'iconico Unimog) e di sistema di regolazione della pressione delle gomme in modo da poterla abbassare, anche con il veicolo in movimento, se si deve affrontare la sabbia.  
 Questo incredibile supersuv, largo 2 metri e 10, si distingue anche per il livello del confort a bordo, calibrato sulle esigenze di sceicchi ed altri vip che abbiano la necessita' di spostarsi con una vera e propria ammiraglia su terreni in cui un normale fuoristrada si troverebbe in difficolta'. L'abitacolo e' ampio come in una limousine, con due poltrone posteriori interamente regolabili e dotate, come i sedili anteriori, di impianto di ventilazione e climatizzazione del sedile. Le finiture sono di altissimo pregio, con rivestimenti in pelle e Alcantara per l'interno e legno di bamboo per l'ampio cassone posteriore. 
    
