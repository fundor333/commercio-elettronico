#titolo Cryolab , la biobanca per conservare i campioni biologici - Biotech - Scienza&Tecnica
  Nasce con l’obiettivo di conservare tessuti e altri materiali biologici, come le cellule staminali per la ricerca d'avanguardia e per la medicina rigenerativa: si chiama Cryolab ed è la banca dei materiali biologici realizzata presso l'università di Roma Tor Vergata. ''È la prima struttura pubblico-privata di questo tipo in Italia'', spiega il direttore di Cryolab,  Francesco Zinno, che insegna Immunoematologia dell'università di Tor Vergata. 
Costato circa 2,5 milioni di euro, CryoLab è un laboratorio di eccellenza che nasce dalla realizzazione di uno spin-off che vede coinvolti i ricercatori dell'università di Tor Vergata, il Parco Scientifico Romano, l'azienda Linde Medicale e altri imprenditori privati. Il laboratorio si estende su una superficie di circa 700 metri quadrati, con aree per lo stoccaggio dei materiali biologici e per la manipolazione cellulare.  
I campioni biologici vengono conservati sia per la ricerca che per l'uso clinico. Nel primo caso la biobanca permette di attingere ai campioni biologici conservati  come nel caso, ad esempio, della scoperta di una nuova metodologia diagnostica. Nel secondo caso l'obiettivo è fornire materiali per la medicina rigenerativa. ''La conservazione dei campioni biologici, che sia in azoto 80 gradi sotto zero o a 40 gradi sotto zero  o in fase solida – rileva Zinno - è un problema particolarmente gravoso  sia per i centri clinici privati che per le strutture sanitarie pubbliche perché spesso ci si trova di fronte a un materiale che per diversi motivi è di 'non ricambio', pertanto la conservazione  e lo stoccaggio va a saturare spazi vitali che, ad esempio, in un ospedale possono essere utilizzati per altre attività''. Con questo progetto, aggiunge ''abbiamo puntato alla centralizzazione della conservazione dei campioni biologici e all’ ottimizzazione dell’attività di biostoccaggio''.  
