#titolo Lavoro: Angelilli, Ue dia priorita' a garanzie per giovani - Economia e lavoro - ANSA Europa
     (ANSA) - BRUXELLES, 16 GEN - "L'Europarlamento ha chiesto
con forza ai governi nazionali di considerare prioritaria la
lotta alla disoccupazione giovanile": e' quanto sottolinea in
una nota il vicepresidente del Parlamento europeo Roberta
Angelilli (Pdl). ''Chiediamo al Consiglio - osserva
l'europarlamentare - di approvare al più presto la 'Youth
Guarantee' per offrire a tutti i giovani la possibilità di
ricevere un'offerta di impiego o di tirocinio entro quattro mesi
dall'inizio del periodo di disoccupazione o dal termine
dell'istruzione''.    ''Ci confrontiamo da mesi con cifre drammatiche: il tasso di
disoccupazione giovanile è arrivato al 23,7% in Europa e in
Italia al 37,1%. E' tempo di mettere in atto una strategia
solida con una tabella di marcia condivisa - conclude Angelilli
- utilizzando meglio i fondi comunitari esistenti e introducendo
linee specifiche di bilancio". (ANSA).
