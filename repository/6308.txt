#titolo Cadillac, premiere a Parigi della ATS - Prove  e Novità - Motori
   PARIGI - Agile, veloce e piacevole da guidare, la novità assoluta di Parigi, Cadillac ATS, è una berlina sportiva che sfida il mercato europeo delle compatte premium. Con un'architettura leggera a trazione posteriore, la nuova ATS porta Cadillac nel segmento delle auto di lusso, destinate a clienti competenti e appassionati. ATS ha valide caratteristiche dinamiche, pesi più bassi della classe, una distribuzione perfetta (50/50), è agile e leggera e vanta il logo Wreath & Crest. Il telaio poggia su sospensioni multi-link con doppio perno su montanti MacPherson, all'anteriore, e su sospensioni indipendenti a cinque bracci al posteriore. Sono disponibili anche la trazione integrale e le sospensioni attive Magnetic Ride Control.     Il nuovo motore turbo quattro cilindri 2.0 litri eroga 276 Cv e promette una potenza specifica superiore a quella delle concorrenti europee. La struttura del propulsore è in alluminio, con valvole a fasatura variabile continua e iniezione diretta. 
Il Cadillac CUE (Cadillac User Experience) comprende un sistema di infotainment innovativo per connettività, controllo, comodità e unisce design intuitivo per i comandi e la gestione di informazioni e dati. L'abitacolo dell'ATS si distingue per la raffinatezza del linguaggio stilistico Art & Science Cadillac. I materiali sono di qualità premium, con i rivestimenti e le cuciture da lavorazioni manuali. L'ampia carreggiata anteriore e posteriore assicura un'impronta solida e sportiva, con i profili della carrozzeria intorno ai cerchi in alluminio da 17 o 18 pollici. I gruppi ottici per la guida diurna sono a LED e la griglia anteriore ha chiusura automatica per ridurre carico aerodinamico e consumi.     Oltre alla nuova Cadillac ATS saranno a Parigi la Crossover SRX con un motore V6 3.6L da 312 Cv, il 15 per cento in più del precedente propulsore 3.0 litri, senza alcun aumento nei consumi. Le linee sono evolute con la griglia anteriore e le bocchette laterali rinnovate. Tra le dotazioni il Cadillac User Experience (CUE), la sospensione attiva Magnetic Ride Control e la trazione integrale attiva con differenziale posteriore autobloccante a controllo elettronico. La gamma CTS-V è la famiglia di auto più veloce, comprende berlina, wagon e coupé e un V8, 6.2 supercharged da 564 Cv che accelera da 0 a 100 km/h in 4,0 secondi. Chiude la parata Cadillac l'Escalade Hybrid, Suv full-size Con abitacolo lussuoso e tecnologia ibrida che in città consente di ridurre i consumi di carburante del 33 per cento.  
