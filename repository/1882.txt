#titolo Studio Unicef, oltre 200 nel mondo le istituzioni a difesa diritti dei bambini  - ANSA per UNICEF
  Sono oltre 200, in 70 Paesi del mondo, le istituzioni indipendenti che si occupano dei diritti dei bambini, come ad esempio la figura dei garanti dell' infanzia. E' quanto evidenzia uno studio dell'Unicef, il primo del genere a livello mondiale.  
 Nel 1981 e’ stata la Norvegia il primo paese ad istituire il garante per l'infanzia, ancora prima dell' adozione della Convenzione delle Nazioni Unite per l'infanzia avvenuta nel 1989. Nel 1986 è stato seguito dal Costa Rica. Da allora la creazione delle istituzioni indipendenti ha subito una forte accelerazione, soprattutto in Europa e in America Latina, mentre in Africa e Asia solo a partire dal 2000, fino ad arrivare alle più recenti discussioni sulla creazione di istituzioni indipendenti per i diritti umani dell'infanzia anche nel Medio Oriente e nel Nord Africa. In Italia la figura dell'Autorità garante per l'infanzia e l'adolescenza a livello nazionale è stata istituita con una legge del 12 luglio 2011, ma realtà regionali, come in Veneto, sono state create già a partire dagli anni '80.  
 Vanessa Sedletzki di Unicef, autrice della ricerca, ha spiegato che il ''rapporto analizza più di 200 istituzioni di difesa dei diritti dei bambini nel mondo per imparare dalla loro esperienza come rendere questa attività più incisiva ed efficace. E' fondamentale che queste realtà siano indipendenti, che abbiano un approccio globale all'infanzia, e soprattutto che siano accessibili anche i bambini". Il rischio più grande per questi istituti, è stato spiegato ancora, è la crisi poiché i tagli al bilancio degli enti possono comprometterne il funzionamento.  
