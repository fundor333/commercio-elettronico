#titolo Eurodeputati chiedono norme Ue su bagaglio a mano - Industria e trasporti - ANSA Europa
  STRASBURGO - L'Ue deve adottare norme comuni che mettano la parola fine alle  restrizioni  eccessive sul  bagaglio a mano  praticate da alcune compagnie aeree: e' quanto hanno chiesto gli eurodeputati in un dibattito svoltosi questa mattina a Strasburgo. 
   
 ''Dobbiamo proteggere i consumatori dalle  pratiche commerciali abusive  che le compagnie aeree utilizzano per generare guadagni supplementari'', ha affermato l'europarlamentare lussemburghese Georges Bach (Ppe). ''Il bagaglio a mano dev'essere verificato al momento del check-in e non al gate'', gli ha fatto eco il belga Said El Khadraoui (S&D).     
   
 La maggior parte dell'Aula ha chiesto alla Commissione europea d'includere, nella revisione della legislazione sui  diritti dei passeggeri  prevista entro l'estate, una norma sul bagaglio a mano. Il commissario Ue al Commercio, Karel De Gucht, ha pero' raffreddato gli animi, dicendosi contrario a un'azione normativa di Bruxelles. 
   
 Le restrizioni sul bagaglio ''sono il riflesso della diversita' in un mercato molto competitivo'', ha spiegato De Gucht. L'Europarlamento aveva gia' chiesto di contrastare le pratiche sul bagaglio adottate dalle  principali compagnie low-cost  in una risoluzione sugli aeroporti regionali approvata nel maggio 2012. 
   
    
