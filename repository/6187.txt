#titolo Vela: Sydney-Hobart; 6/a vittoria Wild Oats XI, nuovo record - Nautica e Sport - Mare
   (ANSA) - SYDNEY, 28 DIC - Il super maxi australiano  Wild Oats XI  ha vinto per la sesta volta la classica regata a equipaggi e a handicap  Sydney-Hobart  di 628 miglia nautiche, battendo il proprio record segnato nel 2005, di quasi 20 minuti. 
 Lo yacht guidato dallo skipper  Mark Richards , sospinto da forti venti dal nord per tutta la giornata di ieri, ha terminato la gara in un giorno, 18 ore e 23 minuti, raggiungendo Constitution Dock alla foce del fiume Derwent alle 7:23 locali (20:23 Gmt). 
 Richards, divenuto lo skipper più vittorioso nella storia della regata con sei 'line honour' (primo all'arrivo), ha dovuto subire la tradizionale celebrazione di essere gettato nel fiume dai suoi fan. Ragamuffin Loyal, comandato da uno dei più celebri skipper australiani, Syd Fisher di 85 anni, lo scorso anno aveva battuto Wild Oats per meno di tre minuti ma stavolta è secondo. 
 Mentre il rivale tagliava il traguardo era ancora a 50 miglia di distanza, e dovrà poi affrontare la giuria per determinare se sarà penalizzato per partenza anticipata da Sydney. Creata nel 1945, la Sydney-Hobart fu funestata nel 1998 dalla morte di sei navigatori e la perdita di cinque yacht durante una violenta tempesta nel tumultuoso stretto di Bass. (ANSA).  
