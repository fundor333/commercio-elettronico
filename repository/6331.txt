#titolo Algeria: Karim Ziani - Le Stelle - Mondiali Sudafrica
  Senso della geometria e un orgoglio tutto algerino: Karim Ziani, 28 anni, nel pieno di una pregevole carriera da centrocampista tra Francia e Germania, continua a dare sempre e comunque la precedenza alla sua nazionale. Dai suoi piedi buoni, la squadra di Saadane attende ispirazione per mettere a segno il colpaccio nel gruppo C e passare agli ottavi. 
 
Nato nella banlieue di Parigi da padre algerino - un'infanzia non lontana da quella di Zinedine Zidane a Marsiglia - Ziani esordi' in Ligue 1, agli ordini di Alain Perrin, nel 2001, con il Troyes e debutto' in nazionale nel 2003. In questi anni, e' diventato un simbolo per l'Algeria, dove e' popolare come il presidente Abdelaziz Bouteflika grazie ad un viscerale attaccamento alla maglia verde. Piede sensibilissimo e spiccata propensione alla geometria, Ziani compensa i limiti fisici (e' alto 1,69 m.) con il senso della posizione in campo. I supporter lo adorano perche' non ha mai detto no a una convocazione, e qualche volta e' andato in ritiro anche infortunato. 
 
Negli anni, la sua carriera e’ decollata: prima e' fra gli artefici della promozione in Ligue 1 del Lorient (allenato da Christian Gourcuff, padre del centrocampista della nazionale francese), poi l'allenatore di quando era ragazzino, Perrin, lo riporta con se' al Sochaux. Siamo nel 2006 e mentre in Algeria e' gia' un mito, vince la Coppa di Francia e viene acquistato dal Marsiglia, dove invece le cose cominciano ad andare male. Un anno in ombra, tanti malintesi con il tecnico Eric Gerets e anche parecchi infortuni. Senza mai aver convinto, l'estate scorsa decide di andare in Germania: 4 anni di contratto con il Wolsfburg, per 7 milioni di euro. Ma nel cuore e in cima agli interessi di Karim Ziani continua ad esserci l'Algeria, con la quale - in una partita mozzafiato con l'Egitto - conquista la qualifazione per il Sudafrica.  
   
