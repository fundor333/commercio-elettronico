#titolo Ue: Gualtieri (Pd), ok soluzione ridistribuzione seggi Pe - La voce degli Eurodeputati - ANSA Europa
     (ANSA) - STRASBURGO, 13 MAR - Grande soddisfazione e' stata
espressa oggi da Roberto Gualtieri, coordinatore per il gruppo
S&D nella commissione affari costituzionali e corelatore sul
dossier della ridistribuzione dei seggi nel Pe per fare posto a
quelli croati, ''per l'ampia maggioranza ottenuta, che mostra
come il Parlamento europeo sappia agire in maniera responsabile
su un voto politicamente molto sensibile''.    ''La proposta - ha osservato Gualtieri - segue il criterio
della 'proporzionalità degressiva' come stabilito dal Trattato
di Lisbona, minimizzando allo stesso tempo le perdite di seggi
per gli Stati di media e piccola dimensione e evitando un
aumento nel numero di seggi per gli Stati più popolosi, seguendo
il principio'nessuno Stato guadagna o perde più di un seggio'."
    ''Il risultato di questo approccio- ha proseguito Gualtieri
-  è una distribuzione dei seggi per il prossimo Parlamento
equilibrata e politicamente sostenibile  - come dimostrato
dall'ampio consenso ottenuto dal voto in Plenaria di oggi (83%
dei voti a favore). Sarebbe bene quindi che il Consiglio europeo
tenga in considerazione il voto espresso dall'Aula e adotti la
proposta del Parlamento senza emendamenti, evitando di aprire il
vaso di Pandora dei veti nazionali''.    ''Infine - ha concluso Gualtieri - il Parlamento intende
impegnarsi nella definizione, nella prossima legislatura, di un
sistema di attribuzione dei propri seggi nell'ambito di una più
generale revisione dei Trattati, che affronti anche il tema del
sistema di voto nel Consiglio, e che apra la questione
dell'introduzione di una lista transnazionale, temi da definire
entro la fine del 2015 attraverso una Convenzione''. (ANSA).
