#titolo Trasporti: Ue per direttiva senza revisione due ruote - Industria e trasporti - ANSA Europa
     (ANSA) - BRUXELLES, 20 DIC - Si' alla revisione obbligatoria
dei veicoli, ma non per le due ruote. E' la linea adottata oggi
dal Consiglio Ue trasporti che, anziche' cercare un'intesa piu'
ambiziosa sulla scia della proposta della Commissione Ue, ha
optato per una scelta al ribasso. ''Se parliamo di sicurezza non
si scherza, perche' riguarda tutti'', ha dichiarato il
viceministro ai trasporti Mario Ciaccia, esprimendo le
''perplessita''' dell'Italia sull'approccio sostenuto dalla
maggior parte dei 27. ''Per noi, accanto all'ambiente, quel che
e' fondamentale e' recuperare il gap generale di sicurezza'', e
quindi nella proposta legislativa Ue che si sta preparando
''devono essere incluse anche le due ruote'' oltre che i
rimorchi perche', ha sottolineato il viceministro, i numeri
''dimostrano una riduzione della mortalita' risibile'' per chi
guida questi mezzi. L'Italia e' anche contraria alla preferenza
accordata dalla maggior parte degli altri stati membri alla
forma giuridica della direttiva, preferendo un regolamento in
quanto non consente forme di ''discrezionalita'' ed e' di
''adozione immediata'' dopo la sua approvazione. Non e' detta
comunque l'ultima parola: l'Europarlamento deve ancora entrare
in gioco, e in sede di negoziati parlamentari potrebbero esserci
gli spazi necessari per andare nella direzione auspicata da
Commissione e Italia. (ANSA).
