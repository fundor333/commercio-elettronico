#titolo Da Shakira alla Merkel, tutto il rosa mondiale - Mondiali Sudafrica
  (ANSA) - ROMA - Shakira e l'inno-tormentone, Angela Merkel e la sua giacchetta rossa pro Germania. Ma anche la bella fidanzata di Casillas, o le finte tifose a caccia di pubblicita': le sfumature del rosa hanno colorato il mondiale sudafricano che aspetta solo la vincente tra Olanda e Spagna per vedere scorrere i titoli di coda. Una coppa in cui l'altra meta' del cielo ha lasciato il segno piu' per il gossip che per altro. 
 Diverse le donne comunque che hanno attraversato l'appuntamento calcistico per la prima volta sbarcato nel continente africano: orfana di Miriam Makeba, la cantante di casa scomparsa nel 2008, la colonna sonora della manifestazione e' stata affidata alla sensualita' della popstar colombiana, autrice dell'inno Waka Waka e che dalla visita a Soweto alla vigilia del via fino allo show atteso per la chiusura ha accompagnato tutto il mese di calcio giocato. Assenti i potenti del mondo (Barack Obama ha mandato il suo vice a seguire gli Usa) sono state le signore della politica a rubare la scena sulle tribune sudafricane: podio garantito per la cancelliera tedesca, che in barba alle polemiche in Germania per i costi della missione sportiva, e' volata per assistere all'impresa della nazionale di Loew contro l'Argentina. Giacca rossa e tifo da ultra, la Merkel si e' distinta in tribuna per l'entusiasmo pro-nazionale: lo stesso che del resto aveva gia' mostrato seguendo a distanza durante il G20 la sfida con l'Inghilterra. 
 E non sono mancate le signore reali: la principessa Maxima, sciarpa orange al collo, ha esultato per l'impresa olandese cosi' come la regina Sofia si e' congratulata con la squadra di Del Bosque in attesa dell'ultimo atto. E di Miss si e' popolato il mondiale ancora prima del fischio d'inizio: luci rosse e litigi in casa dei francesi con Ribery accusato di aver frequentato baby-prostitute, ma anche tra gli inglesi con Terry finito nella bufera per questioni di donne e costretto a lasciare la fascia di capitano. Capitolo mogli: assente la regina delle wags, Victoria Beckham a causa dell'infortunio del principe consorte, le altre signore e fidanzate non hanno lasciato il segno. A parte Sara Carbonero, la mora inviata di Telecinco e fidanzata del portiere spagnolo, accusata di aver distratto Casillas nella gara con la Svizzera. La Spagna e' in finale e nessuno ha piu' puntato l'indice sulla gironalista di casa. Si e' parlato anche di Elizabeth Minett, la bella canadese che avrebbe lasciato il portiere inglese Green proprio alla vigilia del mondiale, causando un vistoso calo di rendimento dell'estremo difensore della nazionale di Fabio Capello. 
 Ma il palcoscenico vero lo ha conquistato il popolo delle sconosciute che ha impazzato sul web: e' riuscita a togliere la palma di prezzemolina a una come Paris Hilton (la bionda ereditiera e' passata alle cronache mondiali per un arresto lampo causa droga) Larissa Riquelme. La procace tifosa paraguayana pur non essendo mai stata in Sudafrica ha rubato la scena a tutte: foto, video e annunci di streap hanno fatto il giro del mondo e fatto salire le quotazioni della pseudo-modella. In tanti ricorderanno anche le sexy-tifose olandesi, intrufolatesi nello stadio sotto false spoglie e poi finite pure in manette per aver fatto pubblicita' illegale a una birra, contravvenendo alle rigide norme Fifa.  
