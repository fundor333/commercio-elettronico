#titolo Tagli bilancio Ue 2014-2020 non risolvono crisi, eurodeputati bipartisan concordi - La voce degli Eurodeputati - ANSA Europa
  BRUXELLES - I tagli radicali non servono a uscire dalla crisi: e' un coro bipartisan quello che arriva dagli europarlamentari a commento dell'accordo sul bilancio 2014-2020 raggiunto dal Consiglio europeo e ora in attesa dell'esame dell'Eurocamera.     ''E' una sconfitta per l'Europa intera - ha indicato il vicepresidente vicario dell'Europarlamento,  Gianni Pittella  (Pd) - da un governo europeista mi sarei aspettato una spinta piu' forte nella trattativa''. ''Ad uscire sconfitta - ha segnalato  Roberta Angelilli  (Pdl), altra vicepresidente italiana - e' la crescita. Colpire con i tagli settori fondamentali per il rilancio dell'economia come infrastrutture, innovazione e ricerca - e' un segnale negativo e preoccupante''. '' Mario Monti  - ha sottolineato  Monica Frassoni , capolista in Lombardia per il Senato per SEL e presidente dei Verdi europei - torna a casa con 500 milioni di euro in piu' e con qualche risultato sulla PAC e i fondi di coesione. Non e' un grande successo''. ''La linea dei tagli radicali non ci aiuta a uscire dalla crisi'', ha detto il capodelegazione del Pdl  Giovanni La Via . Secondo il quale l'accordo ''testimoniano un'impostazione nel condurre i negoziati che vede prevalere gli interessi dei singoli Stati piuttosto che il principio di solidarietà tra i popoli''. 
 
Secondo  Niccolo' Rinaldi , vicepresidente del gruppo Alde e capodelegazione dell'IdV, ''questo accordo non rafforzera' la competitivita' dell'economia europea perche' potrebbe condurre a un deficit strutturale.     ''L'accordo sul bilancio Ue 2014-2020 e' nel suo complesso insoddisfacente - ha reso noto  Carlo Fidanza , eurodeputato di Fratelli d'Italia - e nei prossimi giorni valuteremo la possibilita' di esprimere il nostro voto contrario nel Parlamento europeo''. Per il vice capodelegazione del Pd al Parlamento europeo  Andrea Cozzolino  ''ha vinto l'asse tra gli euroscettici e i fautori delle politiche di austerita' a oltranza''. ''Finche' l'Ue - ha indicato l'europarlamentare  Claudio Morganti  (Eld) - continuera' a fare sconti ad alcuni Paesi, Gran Bretagna in testa, non si puo' parlare di un bilancio equo, ne' tantomeno di un'Europa solidale''.   Giancarlo Scotta'  (Ln), membro in Commissione agricoltura, ha aggiunto: ''Per quanto riguarda i fondi per lo sviluppo rurale, e' andata meglio ma non ci dimentichiamo che l'ultima parola spetta al Parlamento''. 
''Sono stati ridotti i tagli all'agricoltura - ha detto il Presidente della Commissione Agricoltura e sviluppo rurale  Paolo De Castro  (Pd) - ma vedremo se il Parlamento sara' favorevole all'accordo''.  
