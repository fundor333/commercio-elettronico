#titolo Elezioni:Angelilli(Pdl),mobilitazione a oltranza per Erasmus - La voce degli Eurodeputati - ANSA Europa
     (ANSA) - BRUXELLES, 21 GEN - Mobilitazione ad oltranza per
garantire ai circa 25mila studenti Erasmus italiani il diritto
di voto, a partire da un'azione simbolica davanti alla sede
della Commissione Ue a Bruxelles. E' l'intenzione dei giovani
del Pdl di Officina Futura, che questo pomeriggio hanno
distribuito all'ingresso di palazzo Berlaymont una serie di
volantini che chiedono ''Diritto al voto per i 25.000 studenti
italiani Erasmus!'', con il sostegno della vicepresidente
dell'Europarlamento Roberta Angelilli. 'Siamo pronti ad una
mobilitazione ad oltranza fino a quando non arrivera' una
risposta positiva da parte del Governo italiano, forti anche del
sostegno della Commissione Ue'', ha avvertito l'eurodeputata
Pdl, che ha gia' presentato un'interrogazione all'esecutivo Ue
dove si esprimono dubbi rispetto alla legittimita'
dell'esclusione dal voto all'estero degli studenti Erasmus
''anche in base ai principi di non discriminazione e di
cittadinanza'' sanciti dalla Carta dei diritti Ue. ''Siamo a
Bruxelles per chiedere al Governo italiano di agire subito'', ha
spiegato Jessica De Napoli, dirigente di Officina Futura, e per
questo, ha sottolineato insieme al collega Holljwer Paolo,
''lanciamo un appello al commissario Ue per l'Istruzione e la
Cultura, Androulla Vassiliou, che ha dimostrato in queste ore
ampio sostegno alla vicenda, affinche' il Governo italiano
garantisca agli studenti italiani all'estero per il programma
Erasmus il diritto di voto, cosi' come e' previsto per altre
categorie di elettori all'estero''.(ANSA).
