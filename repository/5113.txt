#titolo Forum movimenti acqua,servizio in Calabria torni pubblico - Acqua: Dalle Regioni - Ambiente&Energia
  REGGIO CALABRIA- E' stata depositata in Consiglio regionale la proposta di legge d'iniziativa popolare sulla ripubblicizzazione del servizio idrico presentata dal Forum dei movimenti per l'acqua. A darne notizia e' il Coordinamento calabrese Acqua Pubblica ''Bruno Arcuri''. 
''Negli ultimi anni anche in Calabria, come nel resto d'Italia - spiega il forum - si e' diffusa la consapevolezza sociale dei rischi connessi alla mercificazione del bene comune acqua, e dimostrazione ne e' la vittoria dei Si' ai referendum del giugno 2011: 780 mila calabresi, oltre la meta' degli aventi diritto al voto, si sono espressi chiaramente contro la privatizzazione del servizio idrico, sostenendo i quesiti referendari promossi dal Comitato ''2 Si' per l'Acqua Bene Comune''. 
''Ma la politica - riporta ancora il forum - e' sorda e non vuole saperne di dare seguito alla manifesta volonta' popolare''. 
In Calabria, con la deliberazione n. 545 del 10 dicembre scorso la Giunta regionale ha presentato una proposta di legge in materia di risorse idriche con la quale, sotto la fuorviante dicitura di 'societa' di interesse pubblico', intende mantenere la Sorical nella sua attuale forma di societa' di diritto privato ed a scopo di lucro nata da una pseudo - privatizzazione''. 
''Resta inoltre completamente aperto - conclude il Coordinamento - il problema delle tariffe illegittime applicate ai comuni, 'certificata' di recente nella relazione della Corte dei Conti, che comporta un maggior esborso valutabile in decine di milioni di euro. Non e' possibile accettare che i danni creati siano ora supinamente pagati dai calabresi. Questi debiti devono essere pagati da chi li ha contratti, dalla multinazionale francese Veolia, che sta abbandonando la nostra regione alla chetichella, e da chi li ha permessi, avallati e giustificati''.  
