#titolo Seat, presentata in anteprima la nuova compatta Leon - Prove  e Novità - Motori
  PARIGI - Con un'affermazione inequivocabile (''la nuova Leon non comporta per il cliente alcun compromesso'')  il presidente dellaSeat, James Muir, ha presentato nel corso del Volkswagen Group Media Evening - il tradizionale evento che precede di poche ore l'inaugurazione delle giornate della stampa al Salone di Parigi - la nuova generazione della berlina compatta Leon. Svelata assieme all'inedita rielaborazione grafica del logo Seat, la Leon sara' introdotta inizialmente in Germania, Austria e Svizzera gia' a partire dal prossimo novembre. Nel ribadire che questo nuovo modello rappresenta ''la massima espressione del nostro impegno per la precisione e l'eleganza del design, e per una tecnica di eccellenza ineguagliabile'' Muir ha anche confermato che la Leon e' destinata a diventare una famiglia con diverse varianti di carrozzeria. 
''Per la prima volta, la gamma Leon comprendera' anche versioni tre porte e station wagon, sviluppate per accrescere l'interesse del pubblico e consolidarne il posizionamento all'interno del segmento''. Costruita sulla piattaforma MQB del Gruppo Volkswagen (la stessa della Golf) la nuova Leon e' complessivamente 90 kg piu' leggera rispetto al modello precedente e, nonostante sia 52 mm piu' corta, offre uno spazio interno maggiore. La gamma motori comprendera' sei motori benzina e quattro diesel. Dotata di sistema start & stop, la versione piu' efficiente nella gamma della nuova Leon vantera' emissioni di CO2 di appena 99 g/km. I programmi della Casa spagnola si basano sul rinnovamento della gamma ed anche sull'apertura verso nuovi mercati. ''In combinazione con la nostra strategia di espansione che ci ha visti avviare la presenza in Cina nei primi mesi dell'anno in corso - ha detto il presidente di Seat - il nostro futuro si basera' su nuovi prodotti, in diversi segmenti e in altri nuovi mercati''.   
