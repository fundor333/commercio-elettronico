#titolo Crisi: Barroso, preoccupano molto conseguenze sociali - Altre news - ANSA Europa
     (ANSA) - BRUXELLES, 11 MAR - Le conseguenze sociali della
crisi sono motivo di ''particolare preoccupazione'' per la
Commissione Ue, secondo cui ''le condizioni migliorate sui
mercati finanziari non hanno innescato la ripresa nell'economia
reale'': cosi' il presidente Jose' Barroso nella lettera ai
governi Ue in vista del vertice. Anche la disoccupazione ''ha raggiunto livelli senza precedenti
in molti Stati'', e gli ''aggiustamenti di bilancio per ridurre
il debito continuano a pesare pesantemente sulla crescita a
breve termine'', scrive Barroso.    ''Siamo tutti purtroppo coscienti che l'attivita' economica
dell'ultimo anno e' stata deludente, e che le prospettive
rimangono deboli, con il pil dell'eurozona a -0.3% nel 2013'',
ammette il presidente che nel vertice di giovedi' tornera'
quindi sui temi della competitivita' e dell'occupazione,
soprattutto giovanile. E' inconcepibile ed e' anche ostacolo del
mercato unico, secondo Barroso, che i Paesi con le 'performance'
migliori in termini di produttivita' producano il doppio di
quelli piu' scarsi.    Per quanto riguarda la disoccupazione giovanile, Barroso
presentera' i risultati delle squadre anti-disoccupazione della
Commissione inviate nei Paese dove il problema e' maggiormente
sentito, che hanno aiutato a utilizzare meglio i fondi europei
dedicati. Per l'Italia sono stati riallocati oltre 12 milioni di
euro.(ANSA).
