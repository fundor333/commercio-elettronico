#titolo Saamiya Yusuf Omar - Protagonisti
Alle Olimpiadi di Pechino nel 2008 era arrivata ultima nella gara dei  200 metri: nessuno se n'era accorto, né le telecamere avevano indugiato  su quella ragazza esile che arrivava al traguardo molti secondi dopo le  altre. Ma per lei era già un successo. A Londra 2012 però non ci è mai  arrivata: il suo sogno è naufragato nel Mediterraneo, dove è morta a  bordo di una carretta del mare partita dalla Libia mentre tentava di  raggiungere l'Italia. 
 A raccontare la triste storia di  Saamiya Yusuf Omar è la scrittrice italo-somala Igiaba Scego sul blog  Pubblico, che a sua volta cita Abdi Bile, una gloria dell'atletica  somala, medaglia d'oro - l'unica nella storia del martoriato Paese  africano - nei 1500 metri ai mondiali di Roma del 1987. 
 "Sapete  che fine ha fatto Saamiya Yusuf Omar?", chiede Abdi Bile a una "platea  riunita per ascoltare i membri del comitato olimpico nazionale". Nessuno  risponde. L'ex atleta si commuove e prosegue: "La ragazza... Saamiya è  morta... morta per raggiungere l'Occidente. Aveva preso una caretta del  mare che dalla Libia l'avrebbe dovuta portare in Italia. Non ce l'ha  fatta. Era un'atleta bravissima. Una splendida ragazza". Non è chiaro  quando la ragazza sia morta. 
 Sono pochissime, anche in rete, le tracce  di Saamiya, tra cui il video su youtube della sua performance cinese, e  un servizio di al Jazeera che nel maggio 2011 raccontava il suo viaggio  in Etiopia e la sua battaglia per trovare un allenatore in grado di  condurla a Londra. "Siamo felici per Mo, è il nostro orgoglio", ha poi  aggiunto Abdi Bile riferendosi a Mo Farah, il giovane atleta nato in  Somalia ma diventato britannico che ai Giochi di Londra ha dominato nei  5000 e nei 10.000. "Ma - ha concluso - non dimentichiamo Saamiya".  
