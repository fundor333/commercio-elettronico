#titolo Animazione scientifica, istruzioni per l'uso - Libri - Scienza&Tecnica
  Una guida ragionata, ricca di consigli pratici, aneddoti e riflessioni su un lavoro nuovo, tanto creativo quanto ancora poco conosciuto: l'animazione scientifica. A questa nuova specializzazione è dedicato ''Da qui a Maxwell il passo è breve, la prima guida all'animazione scientifica'' (Scienza Expess, 160 pagine, 18,00 euro), scritto da Leonardo Alfonsi, direttore del Perugia Science Fest, Robert Ghattas, animatore scientifico professionista, e Alessandro Gnucci, coordinatore del Museo del Balì. 
Il libro si rivolge a ragazzi, professionisti del settore e a docenti, o più semplicemente a tutti i curiosi di capire le molte forme in cui è possibile comunicare la scienza in maniera stimolante a attiva. Tre professionisti del campo illustrano con esempi, giochi e riflessioni i trucchi del mestiere: da dove iniziare, che errori evitare, come gestire il tempo, gli spazi, le parole. Concentrandosi più sulla pratica che sui contenuti, non ci sono attività pronte o esperimenti divertenti, ma indicazioni sull'uso del corpo o della voce, l'approccio con il pubblico o l'attenzione ai dettagli.  
E' una guida dedicata da una professione relativamente giovane, che interpreta ''un ruolo educativo attraverso una gamma di strumenti che vanno dalla pedagogia all'abilità di intrattenitore, fino all'arte del narratore di storie'', osservano gli autori. Un'attività comunque difficile da definire rigidamente poichè può assumere sottili connotazioni differenti a seconda del luogo in cui si svolge, dai musei alle piazze. ''Gli animatori non sono insegnati, e infatti non insegnano, rendono però possibile l'apprendimento: lo facilitano'', spiega nell'introduzione al testo Paola Rodari, docente di Museologia scientifica alla Scuola Internazionale di Studi Avanzati (Sissa) di Trieste. ''Può sembrare- osserva -  una precisazione di lana caprina, ma in realtà l'arte dell'animazione (e le sua difficoltà) sta tutta in questa differenza''.  
