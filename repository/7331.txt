#titolo Cinema: Italia, nel 2012 persi 11 milioni spettatori - Internet e società - ANSA Europa
  STRASBURGO - Il  cinema  in Italia risente della crisi economica e per il secondo anno consecutivo perde spettatori. Nel 2012, come nell'anno precedente, sono diminuiti di 11 milioni. Questo ha comportato una  perdita di incassi  di 55 milioni di euro. Tra i 4 grandi mercati cinematografici europei, quello italiano è quello che registra le perdite maggiori, anche sul fronte della quota di film nazionali. Questo in parte potrebbe essere dovuto al fatto che sono mancate produzioni italiane di successo, ma potrebbe avervi contribuito anche la pirateria. 
   
 I dati, per ora provvisori, sono stati forniti dall'Osservatorio europeo dell'audiovisivo, organismo del  Consiglio d'Europa  che ha il compito di raccogliere e distribuire informazioni sull'industria dell'audiovisivo in Europa. La crisi non ha invece toccato, o solamente sfiorato gli altri tre paesi europei, Gran Bretagna, Germania e Francia, che assieme all'Italia costituiscono i due terzi della quota di mercato Ue. 
   
 La Germania ha visto addirittura aumentare il numero di spettatori del 4,2%, mentre in Gran Bretagna il numero è rimasto invariato. In Francia è diminuito del 5,9%, ma questo a fronte dell'aumento del 4,2% che era stato registrato nel 2011. In questi paesi ha tenuto meglio anche la quota di mercato legata alle  produzioni nazionali . A fronte di un calo in Italia del 11%, la Germania ha registrato un meno 3%, la Gran Bretagna -4%, mentre la quota del made in France è rimasta invariata. 
   
    
