#titolo Reveal sulla sabbie californiane per Bmw X1 versione da sci - Prove  e Novit√† - Motori
  ROMA - Si chiama K2 Powder Ride una delle novita' che Bmw presentera' il prossimo 28 novembre al Los Angeles International Auto Show. Una concept curiosamente dedicata al mondo dello sci e delle nevi eterne che verra' esposta all'evento motoristico della California, lo Stato celebre per le onde da cavalcare con il surf, dove anche l'imminenza dell'inverno non tiene lontani dalle sconfinate spiagge.     La sigla K2 non deve pero' trarre in inganno: non si tratta della celebre montagna dell'Himalaya bensi' di un brand affermato nel mondo degli sport sulla neve, tanto che le modifiche estetiche, le decorazioni del corpo vettura e gli accessori sono ''stati concepiti - si legge nella nota della Casa di Monaco - dall'incontro delle menti creative di Bmw (in questo caso gli studi californiani della Designworks Usa) e della K2''.     La Concept K2 Powder Ride deriva dalla X1 di serie e sara' proposta, gia' dai giorni successivi all'apertura del Los Angeles Auto Show ed unicamente ''nel periodo invernale'', nelle concessionarie Usa della Bmw al prezzo 44.390 dollari. Tra le particolarita' da segnalare la verniciatura in un esclusivo colore Arancio Valencia, un'estesa decorazione che comprende il muso di una volpe che abbraccia la coda e le fiancate dell'auto mentre una X domina il cofano motore ed, infine, una speciale struttura sul tetto completata da un baule porta sci e porta snow board.     Da notare che questo bauletto contiene anche gli altoparlanti di un potente impianto hi-fi Harman Kardon (2x550 Watt) per organizzare all'esterno della  X1 K2 Powder Ride ''party improvvisati al fine della discesa sulla neve''. A livello meccanico nessuna differenza rispetto alla X1 di serie, salvo un leggero incremento (8 mm) dell'escursione degli ammortizzatori.  
