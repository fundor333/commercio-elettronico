#titolo Salute: rischio abuso integratori e sport drink tra amatori - Speciali ed Eventi - Salute e Benessere
  ROMA - Attenzione all'abuso di integratori, sport drink e altri 'aiuti' mentre si fa sport, perché possono avere effetti dannosi per la salute oltre che controproducenti per la stessa prestazione fisica. L'avvertimento viene dal congresso mondiale di Medicina Sportiva in corso a Roma, che ha dedicato una sessione a questo tema. 
"Innanzitutto c'é da dire che se l'attività dura meno di un'ora non ha molto senso usare dei prodotti aggiuntivi rispetto alla normale alimentazione, che se è corretta dovrebbe fornire l'energia sufficiente - ha spiegato Attilio Parisi dell'università di Roma Foro Italico - anche gli sport drink, soprattutto se contengono caffeina, se assunti in dosi elevate possono diventare un problema. E' sufficiente limitarsi a una quantità modica, possibilmente assunta con il consiglio di un esperto, mentre gli sportivi amatoriali sono semplicemente convinti che più prendono qualcosa, maggiore è l'effetto". 
Sono diversi gli errori che si commettono in questo campo: "Il più comune probabilmente è fare esercizio subito dopo aver mangiato, senza tenere conto del fatto che le sostanze nutritive sono disponibili solo dopo tre ore - spiega l'esperto - completamente sbagliato è anche coprirsi eccessivamente per sudare di piu'". Non solo non serve a dimagrire,  ma può portare anche a colpi di calore". 
Durante la sessione si è parlato anche dei benefici dell'esercizio fisico, paragonato alla restrizione delle calorie: "L'esercizio sembra avere un effetto migliore contro il diabete, mentre una riduzione delle calorie introdotte 'funziona' meglio contro l'ipertensione - ha spiegato Luigi Fontana, docente di nutrizione all'università di Salerno e alla Washington University di St. Louis - la restrizione calorica però sembra avere un effetto molto positivo sui muscoli, rendendoli più giovani".  
