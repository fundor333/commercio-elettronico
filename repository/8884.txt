#titolo Apple: Ue, su Samsung sospetto abuso concorrenza - Internet e societ√† - ANSA Europa
  (ANSA) - BRUXELLES, 21 DIC - La Commissione Ue sospetta che le ingiunzioni di Samsung contro Apple in Europa violino le norme Ue sulla concorrenza, costituendo un ''abuso di posizione dominante''. L'Antitrust Ue ha quindi informato la societa' su cui sta ora svolgendo un'inchiesta. 
La Commissione Ue ha inviato alla Samsung una dichiarazione di obiezioni in cui la informa ''a titolo preliminare'' che la sua richiesta di ingiunzioni nei confronti di Apple in diversi stati membri sulla base dei suoi brevetti essenziali legati agli standard della telefonia mobile puo' costituire un ''abuso di posizione dominante proibita dalle regole antitrust dell'Ue''. 
Se infatti il ricorso alla pratica delle ingiunzioni e' possibile in caso di violazione dei brevetti, questa ''puo' essere abusiva'' per quanto riguarda quelli essenziali. L'invio di questa comunicazione alla Samsung, pero', precisa l'esecutivo Ue, ''non pregiudica l'esito finale dell'indagine'' in corso. 
Proprio tre giorno fa la Samsung aveva deciso di ritirare le ingiunzioni in Italia, Francia, Germania, Regno Unito e Olanda. 
'' I diritti sulla proprieta' intellettuale sono una pietra angolare del mercato unico, ma non conviene abusarne se sono essenziali per gli standard industriali che portano vantaggi a imprese e consumatori'', ha avvertito il commissario Ue alla concorrenza Joaquin Almunia. Soprattutto quando, ha sottolineato, le imprese ''si impegnano a concedere licenze per i loro brevetti in cambio di una giusta remunerazione'', perche' in questo caso ''il ricorso alle ingiunzioni puo' essere assimilato a una pratica anticoncorrenziale''. In questo caso, secondo Bruxelles, dato che la Apple ha dimostrato la sua volonta' di negoziare con Samsung una licenza per l'uso di questi standard di base per gli smartphone, il ricorso alle ingiunzioni ''danneggia la concorrenza'' in quanto ''rischia di escludere prodotti dal mercato senza giustificazione''. Se l'indagine di Bruxelles provera' le violazioni delle norme Ue sulla concorrenza, Samsung rischia una multa fino al 10% del fatturato mondiale annuo.(ANSA).  
