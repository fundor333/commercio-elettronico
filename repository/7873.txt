#titolo Monti invita i leader a Palazzo Chigi in vista summit Ue - Politica
  ROMA - Mario Monti, in vista del Consiglio europeo di marzo, ha invitato a palazzo Chigi, separatamente, i leader politici, Pier luigi Bersani, Silvio Berlusconi e Beppe Grillo a palazzo Chigi per uno ''scambio di opinioni'' per trovare ''elementi di consenso, accanto a possibili divergenze, sulle tematiche all'ordine del giorno'' del Vertice. 
 DIJSSELBLOEM: PARTITI ITALIANI RISPETTINO PATTI UE  - ''Ognuna  delle parti interessate nella vicenda politica italiana deve   contribuire alla stabilita' dell'eurozona e rispettare gli accordi che  abbiamo  preso per mettere in sicurezza l'euro'': lo ha detto il  presidente  dell'eurogruppo Jeroen Dijsselbloem al termine della  riunione dove i ministri  hanno affrontato anche il tema Italia 
 SCHULZ: SPERO CHE GRILLO APPOGGI NUOVO GOVERNO  - "Spero che  Grillo appoggi un governo che aiuti a risolvere i problemi del Paese".  E' l'auspicio di Martin Schulz, presidente dell'Europarlamento,  intervistato dall'Agenzia televisiva 'Vista'. "Penso che il partito di  Beppe Grillo debba decidere se hanno preso i voti per rimanere  spettatori o se hanno preso un mandato da parte degli elettori affinché  il partito contribuisca attivamente a risolvere i problemi del Paese",  ha aggiunto Schulz. "Spetta a Grillo e ai suoi decidere, ma secondo me,  essendomi confrontato con delle persone che hanno votato Grillo" ritengo  che oltre alla necessità di "dare una scossa", gli elettori abbiano  dato "un chiaro messaggio per contribuire a trovare delle soluzioni" ai  problemi del Paese. Schulz, a proposito del referendum sull'euro, ha  sottolineato che "un certo tipo di populismo non è una specificità  italiana: esiste in tutto il mondo", ha detto citando il partito dei  Pirati in Germania.  
