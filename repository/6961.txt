#titolo Atp Indian Wells: Seppi ok e Lorenzi ko. Big avanti - Altri Sport
Andreas Seppi avanza al terzo turno del torneo di Indian Wells, a differenza di Paolo Lorenzi, in una giornata che ha visto il felice esordio di due big quali Rafa Nadal, al ritorno su campi in cemento dopo quasi un anno, e Roger Federer; e l'eliminazione a sorpresa di David Ferrer e John Isner.    Tra le donne, supera il secondo turno senza problemi la bielorussa Victoria Azarenka, campionessa in carica e numero 2 del mondo (6-4 6-1 alla slovacca Daniele Hantuchova). 
 Quanto agli azzurri, Seppi, n. 20 mondiale, ha battuto 7-5  6-4, in un'ora e 16 minuti, il tedesco Daniel Brands, arrivato dalle qualificazioni. Al terzo turno il 29enne altoatesino affronterà il lettone Ernest Gulbis, n. 67 del ranking, vincitore domenica scorsa del torneo di Delray Beach (Florida).     Non ce l'ha fatta invece Paolo Lorenzi, 'new entry' nella Top 50 (é da lunedì al 49/o posto), pur avendo opposto una strenua resistenza a Gilles Simon, che si è imposto 6-4 4-6 7-5 in due ore e 25'. Nel set decisivo il 31enne Lorenzi, romano di nascita ma senese di adozione, si è portato sul 5-1 ed ha mancato tre matchpoint, prima di cedere al francese.    Debutto e subito vittoria al Bnp Paribas Open - primo Masters 1000 della stagione, con montepremi di 5 milioni di dollari - per Nadal e Federer. Tornato alle competizioni a inizio febbraio dopo sette mesi di assenza per un infortunio al ginocchio sinistro, il 26enne mancino spagnolo ha superato l'americano Ryan Harrison 7-6 (3) 6-2; mentre lo svizzero, n. 2 mondiale e detentore del titolo, si è imposto sull'uzbekho Denis Istomin  6-2 6-3. 
 "Per il mio primo torneo sul cemento dopo tanto tempo non mi aspetto un grosso risultato", ha messo le mani avanti Nadal, vincitore sulla terra rossa a San Paolo e Acapulco nelle scorse settimane.     Il suo connazionale Ferrer - che di recente l'ha sostituito al 4/o posto del ranking ma è stato da lui battuto in finale ad Acapulco - ha ceduto al sudafricano Kevin Anderson 4-6 6-4 6-3;  l'americano Isner, finalista l'anno scorso, è stato invece sconfitto dall'australiano Lleyton Hewitt 6-7 (6) 6-3 6-4.     Nella notte italiana tornerà in campo Fabio Fognini, chiamato ad una missione (quasi) impossibile. Dopo aver superato all' esordio lo sloveno Aljaz Bedene, il 25enne ligure, n. 36 del ranking, affronterà nientemeno che il re del tennis mondiale, il serbo Novak Djokovic, che l'ha battuto nei tre precedenti. 
 Nelle prossime ore in gara anche le azzurre Sara Errani e Roberta Vinci. Per il terzo turno, la romagnola, n. 8 del ranking, se la vedrà con la svedese Johanna Larsson, n. 69; mentre nella notte italiana la tarantina, n. 16, sarà opposta alla spagnola Lara Arruabarrena-Vecino, n. 87.     Intanto, a sorpresa, la coppia Errani-Vinci, regina mondiale del doppio, è stata eliminata al secondo turno 6-2 6-3 dalla cinese Peng Shuai e dalla taiwanese Hsieh Su-Wei  
