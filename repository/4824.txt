#titolo Artico a rischio per corsa a sfruttamento risorse - Clima - Ambiente&Energia
 
            
            ROMA - Lo scioglimento dei ghiacci artici sta rendendo sempre
piu' appetibili le risorse naturali nascoste sotto la calotta, e
bisogna arginare la corsa allo sfruttamento per evitare di
distruggere un ecosistema gia' fragile. Lo afferma l'Unep,
l'agenzia dell'Onu sull'ambiente, in un rapporto. L'estensione estiva del ghiaccio, sottolinea il documento, e'
stata nel 2012 del 18% piu' bassa del record precedente, e molte
proiezioni parlano di un'estate totalmente priva di ghiaccio
gia' nel 2035. Questo sta rendendo piu' raggiungibili le risorse
della zona, che contiene il 30% del gas naturale del mondo e una
grande quantita' anche di petrolio: ''Stiamo gia' vedendo nei
fatti che lo scioglimento dei ghiacci sta promuovendo una corsa
proprio per quei combustibili fossili che hanno provocato il
riscaldamento globale - spiega Achim Steiner, direttore
esecutivo dell'Unep - ma questa gara puo' avere conseguenze che
vanno valutate attentamente, perche' il loro impatto e'
globale''. Oltre allo sfruttamento delle risorse del sottosuolo,
comprese quelle minerali, a minacciare l'ecosistema c'e' anche
la possibilita' di nuove rotte commerciali che attraversino
l'area d'estate, con un proliferare di porti e altre
infrastrutture, e l'aumento incontrollato della pesca nella
zona: ''Nessun nuovo passo per sfruttare la nuova condizione
ambientale dell'Artico - concludono gli esperti - dovrebbe
essere preso senza una valutazione dell'impatto sull'ecosistema
e sulle popolazioni locali''.
