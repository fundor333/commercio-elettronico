#titolo Manager ditta tre morti, avevamo agibilità - Cronaca
SAN FELICE - "Avevamo fatto tutti gli interventi per tornare a lavorare nel massimo della sicurezza. Abbiamo l'agibilità". Lo dice Paolo Preti, manager della Meta di San Felice (Modena) dove ieri ci sono stati tre morti. "Abbiamo una certificazione, ce l'ha fatta un tecnico iscritto all'albo". 
 "Fra le vittime - ha spiegato Preti - c'é anche l'ingegnere strutturalista che era venuto per il passaggio dal collaudo provvisorio al collaudo definitivo. Ci aveva appena fatto i complimenti per i lavori di recupero. Siamo un'azienda con tutte le certificazioni che servono". 
 Preti si commuove parlando delle vittime, oltre all'ingegnere un operaio e un caporeparto. "Erano tutti e tre degli amici. Anche i due dipendenti erano per me come figli. Fra di noi non ci sono mai stati attriti. Anche loro tenevamo molto a questo lavoro, al fatto che si tornasse alla normalità. Penso alle loro famiglie. Solo a questo mi sento ora di rivolgere i miei pensieri". 
 "Se ho qualcosa da rimproverarmi? Con il senno di poi... c'é sempre qualcosa da rimproverarsi ma, ripeto avevamo fatto di tutto per tornare a lavorare nel massimo della sicurezza. Ed eravamo convinti di esserci riusciti. Ci sono le certificazioni. Chi poteva pensare che...". 
 IMPRENDITORE, CON OPERAI HO PERSO FAMIGLIA   - "I ragazzi erano il valore più grande. Erano persone come di famiglia. Con loro ho perso una parte della mia famiglia". Lo dice Mattia Ravizza, titolare della Haematronic, la ditta di Medolla dove ieri, nel crollo del capannone, sono morte quattro persone. "Riteniamo di aver fatto tutto quello che dovevamo fare - aggiunge Ravizza parlando della sicurezza dell'immobile - Ma adesso bisogna parlare delle vittime, parlare delle responsabilità é inutile". 
 Parlando dei quattro operai morti, Ravizza ha spiegato: "Sono persone a cui siamo legatissimi. Il nostro era un gruppo solido ed affiatato. Questo sisma lo ha distrutto. Domenica 20 è stata drammatica, ieri è stato tragico. Ora la priorità è stare vicini alle famiglie delle vittime, che hanno il cento per cento del nostro sostegno. Poi penseremo alle aziende". 
    
