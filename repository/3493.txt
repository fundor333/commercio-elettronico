#titolo Vela: Volvo Ocean Race, di nuovo tappa a Sanya in Cina - Nautica e Sport - Mare
  (ANSA) - GENOVA, 14 mar - La  Volvo Ocean Race  fara' nuovamente tappa in Cina, nella Serenity Marina di Sanya, per l'edizione 2014/15. Gli organizzatori dell'evento hanno oggi annunciato che la localita' turistica della provincia di Hainan, dopo il suo debutto positivo nell'edizione 2011/12, sara' il quarto dei porti sede di tappa del giro del mondo a vela in equipaggio. 
 ''Per molti versi Sanya e' stato uno dei segreti meglio conservati della vela - ha detto il CEO della Volvo Ocean Race Knut Frostad -. Le infrastrutture di alto livello, le condizioni perfette per regatare e il calore delle persone hanno reso la tappa un grandissimo successo e mi auguro di poter vivere un'esperienza ancor migliore nel 2014/15''. 
La dodicesima edizione della regata, che nacque nel 1973, partira' dal porto spagnolo di Alicante prima di visitare Recife, proseguire verso la capitale degli Emirati Abu Dhabi e sulla rotta verso Sanya. Successivamente i team navigheranno verso Auckland in Nuova Zelanda, oltre Capo Horn alla volta di Itajai -la seconda localita' brasiliana sulla rotta-prima di dirigersi verso Newport e poi, attraversando l'Atlantico, giungeranno a Lisbona. La regata si concludera' a Goteborg, in Svezia. (ANSA).  
