#titolo A marzo 1/ma Giornata europea del gelato  - 
  RIMINI - Apre a Rimini la fiera del gelato piu' grande del continente e presenta la prima Giornata europea, che si celebrera' il 24 marzo in 50.000 gelaterie artigianali.  
Per l'occasione, gia' sancita dal Parlamento di Strasburgo, nasce il gusto Fantasia d'Europa, un euro a coppetta in ogni Paese Ue: fior di latte variegato al cioccolato fondente, con mandorle pralinate. La ricetta e' stata presentata da Artglace, l'associazione dei gelatieri artigiani europei, al salone Sigep di Rimini, che ha aperto  la sua 34/a edizione in tempi di crisi sotto l'egida gioiosa di Alex Zanardi, simbolo di chi non si arrende mai. 
Tanto che gli eventi in programma per la giornata internazionale toccheranno Italia, Austria, Belgio, Francia, Germania, Olanda, Portogallo, Repubblica Ceca, piu' alcuni Paesi fuori dall'Unione e non solo il Regno Unito, ma anche Canada e Argentina.  
Nella Ue il settore impiega circa 300.000 lavoratori in circa 50.000 gelaterie (30.000 in Italia), per un mercato che vale oltre 4 miliardi di euro. 
Intanto il salone, che al gelato associa pasticceria e panificazione (settori anche per cioccolato, caffe', pizza, pasta), pullula di iniziative, tra circa 850 espositori, la sfida di superare il record di visitatori dell'anno scorso (oltre 122.000) e la novita' di presentare contemporaneamente anche la fiera delle tecnologie di settore.  
In programma, in tutti i 16  padiglioni della Fiera di Rimini, i campionati di gelateria, pasticceria, design di torte o 'panini d'oro', in una sorta di olimpiadi della gola.  
Annunciato lo chef Gianfranco Vissani e anche il Campionato mondiale di Pasticceria femminile per il titolo di Regina della pasticceria.  
