#titolo Vertice Ue: passi avanti su crescita ma resta austerita' - Economia e lavoro - ANSA Europa
     (ANSA) - BRUXELLES, 14 MAR - La frattura ideologica
crescita-austerita' resta, ma un'apertura, pur piccola, ad una
crescita piu' rapida e un po' meno austera c'e': ''Sappiamo che
il risanamento richiede tempo per dare frutti, abbassare gli
spread non aiuta le persone che hanno bisogno, quindi ci servono
riforme urgenti e guardiamo al di la' degli obiettivi di
bilancio nominali'', ha detto il presidente Ue Herman Van Rompuy
al termine del vertice europeo che lascia tutti soddisfatti
perche', come lo stesso Van Rompuy ha detto citando il noto
bestseller erotico, in fondo crescita e austerita' non sono che
diverse ''sfumature di grigio''.    Mario Monti, al suo ultimo Consiglio, ottiene quello che
vuole: una 'flessibilita'' o 'golden rule' che consenta di poter
ricominciare a spendere denaro pubblico quando ci si trova nella
forbice tra il pareggio e il 3% di deficit. Con una lettera ai
colleghi Monti ha spiegato che l'Italia ''dovrebbe oggi poter
utilizzare ogni possibile ulteriore margine'' previsto dal patto
di stabilita' ''per attuare immediatamente un piano di sostegno
alla creazione di posti di lavoro''. E non solo le conclusioni
del summit accolgono la richiesta italiana, ma il presidente
della Commissione Jose' Barroso, spiega Monti, ''ha riconosciuto
che non ci sono contraddizioni'' tra le richieste dell'Italia e
la disciplina di bilancio del Patto di stabilita' e crescita.    Anche il presidente francese Francois Hollande e'
soddisfatto, e chiede di ''accelerare la messa in opera del
patto per la crescita creando il piu' rapidamente possibile le
condizioni per investire 120 miliardi di euro''. Per il
presidente e' una delle tre strade da seguire per rendere la
disciplina di bilancio ''compatibile'' con prospettive di
crescita. Anche il premier spagnolo Mariano Rajoy si allinea a
Francia e Italia dicendosi sulla linea di Monti per quanto
riguarda gli investimenti.    La cancelliera tedesca Angela Merkel, paladina del rigore, ci
tiene invece a non creare equivoci, e sottolinea che crescere si
puo', anche a queste condizioni e con questa politica economica:
''Il consolidamento non e' in contraddizione ma deve essere
visto come interdipendente con la crescita'', in quanto ''tutto
questo deve essere visto in un unico contesto per rilanciare
occupazione e crescita, e non come un elemento contro l'altro''. Ma e' Monti a spiegare ai Paesi nordici che ora servono
''margini di flessibilita''' per ricompensare i Paesi virtuosi,
cioe' quelli che hanno fatto gia' i compiti. Ovviamente tali
margini ''non significano spazi sconfinati e creativi'', ma
aiutano senza dubbio a dare un po' di sollievo.    Il vertice insomma non risolve il dilemma
crescita-austerita', ma lascia intendere che qualcosa in Europa
si muove, forse anche grazie al 'caso Italia' illustrato da
Monti ai colleghi, per dimostrare cosa succede ai governi che
applicano una rigida austerity. ''Monti non ha avuto il tempo di
raccoglierne i frutti'', dice la Merkel, ma in Europa non ne
sono tutti convinti. 
DEF/
           
