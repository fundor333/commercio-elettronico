#titolo Città della Scienza, appello all'industria per ricostruirla - Ricerca e Istituzioni - Scienza&Tecnica
  I fondi per la ricostruzione della Città della Scienza di Napoli arrivino anche dal mondo dell'industria: è l'auspicio del fisico Luciano Maiani, ex direttore del Cern, di Luigi Amodio, direttore generale della Fondazione Idis, e di Fernando Ferroni, presidente dell'Istituto Nazionale di Fisica Nucleare (Inaf). Sono intervenuti a Roma, in apertura del festival 'Libri come' organizzato all'Auditorium Parco della Musica. 
"Spero che si trovino i soldi per la ricostruzione della Città della Scienza non solo dalle solite sottoscrizioni, ma anche dal contributo dell'industria", ha detto Maiani a margine della presentazione del suo libro 'A caccia del bosone di Higgs', edito da Mondadori e scritto in collaborazione con il giornalista scientifico Romeo Bassoli. "Spero che - ha aggiunto - che le grandi aziende capiscano che la scienza riguarda anche loro e diano un segnale partecipando alla ricostruzione". 
Speranze che, come ha spiegato Amodio, potrebbero presto concretizzarsi: "da una settimana abbiamo avuto contatti con importanti rappresentanti dell'industria e dell'economia italiana. Contatti che non avevamo mai avuto prima. L'incendio ha provocato una grande mobilitazione, sia mediatica che dei cittadini, che forse ha fatto capire quale servizio sociale offrano questo tipo di strutture. Il colpo subito - ha concluso Amodio - potrebbe forse avere conseguenze positive". 
Un contributo arriverà certamente anche dal mondo della ricerca ha spiegato Ferroni: "si tratta di uno sforzo che deve poggiare su tre pilastri: le istituzioni, i 'grandi' privati e i cittadini. Noi siamo a disposizione, mettendo in campo le nostre competenze e i nostri materiali".  
