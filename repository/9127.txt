#titolo Bruxelles, la scoperta dell'Art Déco - In Europa - In Viaggio
  L'esplosione dell'Art Nouveau dura l'arco di un decennio per poi dare spazio all' Art Déco , che abbandona l'esuberanza decorativa ed è dominata da linee, angoli e forme geometriche. A  Bruxelles questo stile è florido più di ogni aspettativa  e i quartieri residenziali che si trovano nella parte sud-orientale della città sono a questo proposito un'interessante scoperta, con una perla tutelata anche dall'Unesco. 
Un percorso sulla scia delle linee Déco può partire dalla prestigiosa  Avenue Louise , il passeggio elegante di un tempo, oggi corridoio nevralgico di uffici, studi notarili, ristoranti alla moda e boutique di livello. Di qui in poi è il regno dell'Art Déco. A partire da  Place Flagey , dove si trova la  Maison de la Radio , del 1930, concepita da Joseph Diongre in mattoni giallo ocra e granito. Poi si prosegue per  Avenue des Klauwaerts , con le casette del primo '900 perfettamente coincidenti con la filosofia della  "campagne dans la ville" , la campagna in città. La strada parallela, per cui vale la pena compiere una sorta di circumnavigazione dello stagno che separa le due strade, è  Rue General Charles du Gaulle : guardate tra i civici 38 e 39, sono l'esempio migliore dell' abitato di pregio dei primi anni '20 , tra l'altro a due passi da un'abbazia cistercense. 
Linee geometriche, inserti metallici, una facciata diversa dall'altra caratterizzano tutta  Rue Emile Durey , che è il proseguimento di  Avenue des Klauwaerts . Di qui ci si trova su  Avenue Roosevelt , frutto di una realizzazione urbanistica profondamente pianificata. Su questo viale sorge la Ulb, l'università francofona della città, e appena dopo il suo campus ma dall'altra parte della strada si può osservare il capolavoro Déco della  Villa Empain ( www.villaempain.com ) , casa del Barone Louis Empain, eretta nel 1930 dall'architetto svizzero Michel Polak, oggi di proprietà della Fondazione Boghossian che l'ha trasformata in museo del dialogo fra culture. Polak vi utilizzò i materiali più lussuosi e ricercati del momento: marmo, granito levigato, bronzo e ferro battuto. Completano la facciata vetrate e legni preziosi. 
Costeggiando  Bois de la Cambre  e risalendo  Chaussée de la Hulpe  e poi  Boulevarde du Souverain  verso il  Parco di Woluwe  si incrocia la maestosa  Avenue de Tervueren  - pare che Leopoldo II scelse uno ad uno gli alberi da piantare lungo i dieci chilometri di questo elegante viale - in corrispondenza del  Museo dei Tram  ( www.trammuseumbrussels.be ) , una sosta interessante per gli appassionati del genere. Ma è al civico 271 - a due passi dalla fermata metro di  Montgomery Square  - che vale la pena fermarsi. L'edificio squadrato e metallico di colore indaco che si impone alla vista è tutelato dal 2009 come patrimonio Unesco. è  Palais Stoclet , capolavoro dell'architetto Josef Hoffmann e costruito senza badare a spese tra il 1905 e il 1911 per il finanziere e mercante d'arte Adolphe Stoclet. L'edificio prefigura la transizione dal Liberty all'Art Déco. Negli anni è rimasto proprietà privata della famiglia Stoclet e l'ingresso non è consentito al pubblico, al quale non resta che l'ammirazione dei dettagli esterni, rivestiti di marmi bianchi e stucchi dorati. Peccato, all'interno ci sono affreschi di artisti del calibro di Klimt (i suoi disegni sono conservati a Vienna) e Moser.  
