#titolo Miss Italia apre a straniere, casting a Roma  - Speciali
di Giorgiana Cristalli 
 ROMA - ''Una bella giornata per il concorso Miss Italia ma anche, in qualche modo, per il nostro Paese per l'omaggio riservato alle 'nuove italiane', le ragazze straniere che vivono in Italia, molte delle quali sono in procinto di prendere la cittadinanza'': questo il clima descritto da Patrizia Mirigliani in una pausa del casting, negli Studios Marconi a Roma, riservato alle candidate all'edizione Speciale di Miss Italia nel Mondo. 
 ''Prima di parlare di me - ha detto Tania Byelyakovala n. 63 davanti alla commissione - prendo spunto da questo incontro per ringraziare gli italiani per la loro accoglienza e per l' ospitalità. Vi dobbiamo molto''.   I racconti delle ragazze hanno descritto tante storie umane, con il dato comune di famiglie divise e poi riunite, di ricerca di lavoro nelle nostre regioni, di un adattamento non sempre facile. ''Sono venuta qui per conoscere mio papà italiano che non sapevo di avere - ha spiegato la n. 22, Ursula Caribè Alay Esteves che proviene dal Brasile e vive da tre anni a Taranto - ed io e il mio gemello, Luis, abbiamo scoperto di avere anche quattro fratellastri''. La n. 23 Alina Petrule risiede a Civitanova Marche dove è arrivata da cinque anni dalla Romania, un Paese - ha detto - '' in cui e' tutto molto difficile. I problemi ci sono anche in Italia, ma possiamo considerarci fortunati''.  La n. 8, Isaura Campone, 23 anni, fa la cameriera in una trattoria tipica di Genova, città nella quale la mamma ha sposato un italiano. ''Il mio papa' biologico non l'ho mai visto'', ha spiegato. Si è sposata anche lei, con un giovane di Santo Domingo, come lei, conosciuto nel nostro paese. 
 Le ragazze hanno sfilato davanti ad una commissione tecnica presieduta da Fabrizio Frizzi. La vincitrice del titolo 'Miss Italia nel Mondo Edizione Speciale', che verra' assegnato per la prima volta nella storia del Concorso, sara' scelta soltanto dal pubblico, per mezzo del Televoto.   A contenderselo a Montecatini saranno 20 ragazze scelte tra quelle selezionate a Roma. Qui una giuria scegliera' le tre finaliste. L'assegnazione del titolo e' in programma su Raiuno il 9 settembre nel corso della prima delle due serate di Miss Italia.  
