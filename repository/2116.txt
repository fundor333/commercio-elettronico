#titolo 18 settembre - Giunta approva delibera taglia costi - Politica
La giunta regionale del Lazio ha approvato la delibera che dà attuazione ad alcune delle misure contro i costi della politica presentate ieri nell'Aula del Consiglio regionale dalla governatrice Renata Polverini. A renderlo noto, a fine riunione, la stessa presidente. 
 La giunta ha approvato infatti la proposta di legge regionale che di fatto blocca i trasferimenti al Consiglio regionale, per la parte residua del 30%. Si tratta in tutto, ha spiegato la governatrice, di 22 milioni di euro per il 2012, circa 16 di spesa corrente e 6 di investimenti. 
 Il provvedimento approvato assegna i circa 16 milioni di spesa corrente, equamente divisi, alle politiche per il sociale e alle politiche per il lavoro. I fondi per gli investimenti in conto capitale, pari a 6 milioni di euro che erano destinati alla costruzione di nuove palazzine, saranno invece utilizzati per le esigenze del sistema sanitario regionale. 
 "Ci sarà un risparmio di 22 milioni circa per quest'anno, 26 per il 2013 e altrettanti per il 2014 - ha specificato la presidente - Queste risorse verranno destinate per metà ai servizi sociali e metà al lavoro perché in questo momento abbiamo la necessità di dare risposte. Per quanto riguarda l'azzeramento dei fondi che erano destinati alla nuova palazzina del Consiglio - ha detto ancora - li abbiamo destinati all'edilizia sanitaria e nei prossimi giorni vedremo quali opere realizzeremo. Si tratta di 6 milioni di euro". 
 Il provvedimento dà seguito agli impegni presi dalla Giunta regionale, a seguito dell'approvazione ieri da parte del Consiglio regionale dell'Ordine del giorno n. 299, di presentare entro sette giorni una o più proposte di legge o modifiche regolamentari, volte ad attuare una serie di tagli ai costi del Consiglio regionale.  
