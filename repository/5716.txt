#titolo Pronti via - Mondiali Sudafrica

  Il mondiale 2006 comincia com’era finito quello precedente, con il  Brasile che vince. Sette successi in altrettante gare nel 2002, tre su  tre in Germania nel gruppo F contro Croazia, Australia e Giappone. Sul  piano dei risultati la Seleção continua ad essere una macchina da  guerra, ma è anche la squadra condannata alla vittoria: il secondo posto  sarebbe considerato una delusione da 180 milioni di cuori brasiliani  che, come da scritta sul pullman, ne accompagnano il cammino. Invece il  quadrato magico d’attacco funzione fino ad un certo punto, la prima fase  sembra indicare che tra Ronaldo e Adriano uno è di troppo. 
 L’Italia di  Lippi, nonostante un Totti ancora in ritardo di forma e un De Rossi che  non riesce a frenare i propri istinti (la gomitata che insanguina il  volto dell’americano McBride gli costa 4 giornate di squalifica), va  agli ottavi di finale da prima del girone con due vittorie (contro Ghana  e Repubblica Ceca) ed un pareggio (con gli Usa). Non entusiasma, anzi  soffre: però è lì. Lippi suscita critiche per le sue scelte, ma è bravo a  tirare fuori le soluzioni giuste dalla panchina: contro il Ghana segna  Iaquinta, con i ceki vanno in gol Materazzi e Pippo Inzaghi. Evitato il  Brasile, gli Azzurri affronteranno negli ottavi di finale la vera  sorpresa (ma solo per chi non conosce Guus Hiddink) della prima fase:  l’Australia mai così forte. Un evento che dall’altra parte del mondo fa  dimenticare perfino il rugby. 
 Oltre al Brasile fanno l’en-plein Spagna,  Portogallo (ct è Scolari, e sono 10 successi di fila anche per lui) e la  nazionale di casa, inserita nel girone più facile, con il sorprendente  Ecuador, la deludente Polonia e il mediocre Costa Rica. La forza della  Germania è nel suo capitano Ballack e in un attacco che, grazie a Klose,  sempre puntuale in fatto di gol ai mondiali, riesce a rimediare ai  guasti di una difesa che corre molti rischi. Curioso il caso  dell’Argentina, che ha al seguito il tifoso eccellente Diego Maradona:  mostra il calcio migliore, dà spettacolo con la sua ragnatela giocata  per linee orizzontali e velocizzata dai tocchi sapienti del direttore  d’orchestra Riquelme, ha in squadra Messi che sembra l’erede del Pibe de  Oro, e un attacco micidiale con Crespo, Saviola e l’Apache Tevez, ma  chiude “solo” a quota 7, perché si accontenta dello 0-0 contro l’Olanda  di Marco Van Basten. 
 Ma la prima fase di Germania 2006 è anche nella  faccia di Ronaldo, prima ai limiti della depressione perché tutti,  perfino il Presidente Lula, gli danno del ciccione, poi tornato Fenomeno  nel giorno in cui suo figlio Roland lo vede giocare dal vivo per la  prima volta: a Dortmund segna 2 gol al Giappone di Zico, l’idolo  dell’infanzia. È il 22 giugno: 20 anni prima la “Mano di Dio” e l’uomo  che ha segnato il più bel gol nella storia del calcio stesero  l’Inghilterra. Adesso al posto di Maradona c’è Ronaldo, in attesa che  Ronaldinho si ricordi di essere il simbolo del “jogo bonito”. Da stella  gioca invece Shevchenko, trascinando al superamento del turno la sua  Ucraina, brava a riprendersi dopo la batosta con la Spagna ma favorita  dalla scarsa qualità di Arabia Saudita e Tunisia. Proprio gli spagnoli,  guidati da quel Luis Aragones famoso per le sue “gaffes”, stupiscono il  mondo e si sentono già a Berlino, per la finale del 9 luglio. 
 Intanto  Raul è costretto alla panchina ma si ricorda del suo passato, quando  entra con la Tunisia ed avvia la rimonta. Il mondiale tedesco è anche il  Togo che minaccia di scioperare per i premi partita, perde sempre e  dunque non può brindare con il prosecco prodotto dallo sponsor. È l’Iran  che grazie agli immigrati si scopre ricco di tifosi, pronti a  fraternizzare con i supporters statunitensi alla stazione di  Francoforte, prima della partita con il Portogallo, mostrando quale sia  lo spirito più giusto di questa competizione. È il ct del Messico  Lavolpe che continua a fumare nonostante i divieti della Fifa (“tanto  pago la multa”). È la prima volta di Trinidad e Tobago e dell’Angola,  due squadre dignitose, e c’è il terribile infortunio di Michael Owen  campione di sfortuna. L’Inghilterra si consola con i 2.01 di Crouch, che  sembra un giocatore di basket ma si muove bene su un campo di calcio.  
