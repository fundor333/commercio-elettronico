#titolo Matteo Garrone - Protagonisti
Aveva vinto quattro anni fa il Grand Prix a Cannes con Gomorra, fa il bis oggi con 'Reality', uno sguardo tragico sul degrado culturale italiano. Matteo Garrone ha scelto come protagonista l'attore-ergastolano Aniello Arena e gli ha affidato il ruolo di "un Pinocchio moderno, candido, ingenuo che insegue il sogno del successo facile nella tv, il nuovo eldorado che fa sentire l'olimpo in terra, un nuovo paese dei balocchi". Luciano (Arena) è un pescivendolo di Napoli, famiglia numerosa, moglie e tre figli, ha grande comunicativa e ad un matrimonio fa la conoscenza con un ex del Grande Fratello, tale Enzo. Da lì, sollecitato dai figli, parte all'inseguimento di un sogno di notorietà e di svolta sociale, che lo porterà alla delusione e alla follia cercando invano di partecipare al reality. Con Fellini, Pasolini, Totò, il teatro di Eduardo a fargli compagnia in questo nuovo viaggio, Garrone delinea un affresco contemporaneo disarmante: in una sorta di spin off di Gomorra, il film mostra la povertà culturale e sociale in cui la camorra prolifica. Il finale, con il protagonista ormai impazzito che riesce entrare nella casa del Gf è stato inventato sul set. Oltre ad Aniello Arena, il resto del cast tutto napoletano(a parte la breve apparizione di Claudia Gerini-Alessia Marcuzzi) e di estrazione teatrale è da applausi a cominciare dalla moglie del protagonista, Loredana Simioli per proseguire con Nando Paone, Nunzia Schiano, Rosaria D'Urso. Prodotto dallo stesso Garrone (Archimede) con Fandango e Rai Cinema sarà in sala dal 28 settembre.    
 'STUPITO E FELICE, CONCORRENZA ERA FORTE'  - "Non sapevo cosa attendermi, perché nei giorni scorsi non ho letto molto i giornali ed ero partito dalla Croisette. Certo, sono stupito e felice perché sapevo quanto forte era la concorrenza e anche perché credo che questo premio aiuterà il film a trovare nuovi spettatori". Lo ha detto Matteo Garrone, commentando il Grand Prix per Reality.  
