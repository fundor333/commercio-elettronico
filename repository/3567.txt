#titolo Lascia Ratan Tata, big dell'industria indiana - I Protagonisti - Motori
  NEW DELHI - Compleanno d'eccezione per Ratan Tata, uno degli uomini d'affari piu' potenti dell'India, che in occasione oggi del suo 75/o compleanno e' andato in pensione, passando il bastone del comando del Gruppo Tata, un conglomerato multinazionale fondato nel 1868 e presente in oltre 80 paesi, a Cyrus Mistry, figlio del costruttore Pallonji Mistry, che ne e' il principale azionista privato.     La stampa indiana dedica oggi numerose pagine all'evento, sottolineando il pensionamento in sordina di quello che una volta fu definito ''l'Agnelli indiano'', e che nei 21 anni in cui ha avuto la presidenza del gruppo e' riuscito ad accrescerne la dimensione di 51 volte, con un ritmo di sviluppo del 21,7% annuo, fino a portarlo ai 100 miliardi di dollari di valore. 
Nel giorno forse piu' importante della sua vita, dopo quel 23 marzo 1991 in cui J.R.D. Tata gli comunico' di averlo scelto come suo successore, Ratan Tata e' rimasto ''nascosto'' nella sua residenza di vacanze a Pune, senza partecipare a cerimonie particolari e limitandosi a inviare una lettera di congedo a tutti i dipendenti del gruppo in cui afferma che ''la difficile situazione economica che abbiamo affrontato quest'anno, continuera' probabilmente per gran parte del 2013''. 
Poco amante dei salotti e del jet set Tata, di origine parsi e di religione zoroastriana, ha sempre mantenuto un profilo basso, anche se talvolta si e' mostrato audace, come quando nel febbraio 2011 si e' trasformato in un 'top gun' pilotando un F18 Super Hornet nei cieli di Bangalore.     Questa naturale riservatezza non gli ha impedito di concentrare nelle sue mani un potere enorme in una galassia industriale formata da oltre 100 imprese, di cui 32 quotate in Borsa, operanti in otto principali settori: comunicazioni e tecnologie dell'informazione, engineering, automobile, materiali, servizi, energia, prodotti di consumo e chimica. 
Alcune delle principali compagnie del gruppo sono: Tata Steel, Tata Motors, Tata Consultancy Services (TCS), Tata Power, Tata Chemicals, Tata Global Beverages, Tata Teleservices, Titan Industries, Tata Communications e Taj Hotels. 
L''era Tata' e' stata anche quella della espansione all'estero con numerosi accordi industriali, come quello con la Fiat per una joint-venture in India, e con acquisizioni di grande prestigio, fra cui l'acquisto delle acciaierie Chorus (7,6 miliardi di dollari) e del gruppo Jaguar-Land Rover (2,6 miliardi di dollari), considerate dagli analisti molto rischiose. 
Altro fiore all'occhiello, la trasformazione in realta' di una utopica sfida, quella di costruire l'auto piu' economica del mondo, la Nano, che all'inizio fu offerta sul mercato ad appena 1.700 euro, e che per la verita' non ha prodotto il boom che i suoi ideatori si aspettavano. 
Senza piu' il bastone del comando, Ratan Tata continuera' a seguire le vicende del conglomerato familiare, anche se da dietro le quinte. Le sue tensioni, ha confidato nelle scorse settimane ai suoi collaboratori, si riverseranno sempre di piu' sulle attivita' filantropiche sviluppate dai Tata Trusts. 
Si tratta del Sir Ratan Tata Trust e del The Navajbai Ratan Tata Trust, organismi filantropici che dispongono di decine di milioni di dollari da utilizzare per progetti (agricoltura, acqua, sanita', istruzione) a favore delle popolazioni piu' sfavorite dell'India.  
