#titolo Toscana, 27 milioni per investimenti vigneti e promozione  - Regioni - Terra&Gusto
  - FIRENZE - Un plafond di 27,4 milioni di euro per ristrutturate e riconvertire i vigneti e per promuovere il vino toscano nel mondo. E' quanto prevede una delibera della Regione approvata ieri dalla Giunta regionale su proposta dell'assessore all'agricoltura Gianni Salvadori. La delibera è collegata al piano nazionale di sostegno dell'Ocm (l'organizzazione comune del mercato a livello Ue) del settore vitivinicolo.  
Circa 17 milioni sono destinati alla ristrutturazione e alla riconversione dei vigneti, e oltre 10 per la promozione estera. Non verrà invece attivata, prosegue la nota, la misura della vendemmia verde, destinando i fondi inizialmente assegnati, pari a 1,2 milioni di euro, agli investimenti sui vigneti.  
"Abbiamo compiuto questa scelta - spiega Salvadori - perché abbiamo visto la grande voglia di investire delle aziende toscane che avevano presentato domande su queste due voci molto superiori al plafond assegnato. Grazie ai fondi del piano nazionale di sostegno, in virtù del meccanismo della compartecipazione, verranno messi in moto investimenti per almeno 60-70 milioni" nel settore.  
