#titolo Passera: Commissariare non virtuosi  - Politica
TORINO - "Bisogna premiare le amministrazioni virtuose, commissariare sul serio quelle che non lo sono per rimetterle a posto". Lo ha detto il ministro dello Sviluppo Economico, Corrado Passera, agli Stati generali della Lega a Torino. 
 E' necessario ripensare e organizzare meglio il federalismo, perché "federalismo vuol dire anche evitare cose come quelle che si leggono e si vedono in questi giorni". Lo ha detto il ministro  a una domanda sull'accusa di un mancato intervento del governo in merito agli scandali che interessano le Regioni. "Certamente la nostra è una riforma a metà, molte regole non sono state fissate", ha aggiunto Passera. "Certamente la nostra è una riforma a metà, molte regole non sono state fissate, i controlli non sono adeguati e i meccanismi di certificazione sui bilanci non sono ancora diventato regola. Puntare su un federalismo più funzionante vuol dire anche a rispondere questi problemi", ha spiegato Passera parlando agli stati generali della Lega. "Il governo - si è impegnato - farà quello che deve fare. La politica e i partiti devono fare la loro parte e organizzare meglio il federalismo". 
 Della stessa idea il ministro della Giustizia,  Paola Severino:  "La gravità dei fenomeni che sono sotto gli occhi di tutti induce ad alcune riflessioni e anche ad un rafforzamento dell'apparato di prevenzione e di sanzione". Così il ministro della Giustizia, Paola Severino, commenta le notizie riguardanti l'utilizzo dei fondi dei Consigli regionali. "Come cittadino - aggiunge - c'é lo sconforto". Quanto sta emergendo dai Consigli regionali "ci dice che siamo nella direzione giusta", ha spiegato il ministro della Giustizia Paola Severino, a margine di un convegno organizzato a Courmayeur sui temi della corruzione e dell'antiriciclaggio. "Da questo punto di vista è confortante sapere - ha aggiunto il ministro - che con una legislazione più rafforzata questi fenomeni potranno essere combattuti meglio". 
 Il vicepresidente del Csm, Michele Vietti, oggi a Torino "Spero che ancora una volta non si arrivi a scaricare sulla magistratura tutta la responsabilità di fare pulizia. Penso sia bene, prima che sia troppo tardi, che tutti, a cominciare dalla politica, si rimbocchino le maniche e impugnino la scopa". Il vicepresidente del Csm, Michele Vietti, oggi a Torino. 
 LEGA: TAGLIARE 1 MLN DIPENDENTI IN NON VIRTUOSE  - Tagliare un milione di dipendenti pubblici nelle regioni non virtuose: è la proposta numero 6 (Meno Stato, meno sprechi, più federalismo) nel manifesto presentato dalla Lega Nord agli Stati Generali. Il calcolo andrebbe fatto - ha detto Roberto Maroni - in base al rapporto col pil regionale e il numero degli abitanti."Non siamo contro i lavoratori - ha aggiunto - e abbiamo adottato un criterio che porti nelle nostre Regioni all'affermazione di un sistema efficiente e a basso costo". "Un drastico taglio ai costi della politica: dimezzare i parlamentari, ridurre i consiglieri regionali con le macroregioni, senato federale a costo zero". E' il dodicesimo punto del manifesto della Lega, illustrato dal segretario federale Roberto Maroni, agli Stati Generali della Lega. 
 SQUINZI, SPRECHI REGIONI INCONCEPIBILI   - "Da imprenditore che gira per il mondo vedo che le Regioni fanno tanti sprechi. Al di là di quelli che leggiamo sui giornali delle feste in costume anche nella promozione delle imprese nel mondo ci sono sprechi inconcepibili". Lo ha affermato il presidente di Confindustria, Giorgio Squinzi, che già nell'intervento al Lingotto aveva parlato di "spese eccessive delle Regioni": "Sono andato a una fiera mondiale a Chicago, c'erano stand di molte Regioni italiane. E' un'assurdità disperdere così i fondi per la promozione, sarebbe meglio concentrarli su un progetto comune".  
