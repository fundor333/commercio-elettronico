#titolo A Doha focus su Kyoto2, Ban Ki-moon chiede impegno - Istituzioni e UE - Ambiente&Energia
  (dell'inviato Stefania De Francesco)  
DOHA - Riunioni ad oltranza, a Doha, dei gruppi di lavoro per tentare di raggiungere risultati concreti entro venerdì prossimo, data di chiusura della 18/a conferenza mondiale delle Nazioni Unite sul clima (COP18). A undici giorni dall'avvio, non sono emersi segnali positivi sul rinnovo del protocollo di Kyoto che scade a fine anno e su un accordo globale per l'abbassamento delle emissioni di gas serra. 
Così, all'arrivo dei ministri dell'Ambiente e dell'Energia di 198 Paesi che partecipano alla Conferenza, il segretario generale dell'Onu, Ban Ki-moon - aprendo la sessione ministeriale - ha rivolto un appello affinché si raggiunga un "impegno concreto". E un analogo auspicio è stato espresso dal ministro dell'Ambiente, Corrado Clini affinché "vengano fatti passi avanti verso l'accordo globale che vorremmo raggiungere entro il 2015".  
Un passo importante, però, è arrivato dalla Gran Bretagna che si è impegnata - ha riferito a Doha il commissario Ue all'Ambiente Connie Hedegaard - a versare 2,2 miliardi di euro per il 2013 e il 2014 nel fondo globale per il clima a favore dei Paesi in via di sviluppo, per aiutarli a ridurre le emissioni e ad adattarsi ai mutamenti climatici. Un impegno, quello del regno Unito, che potrebbe sbloccare altri Stati. A livello europeo se n'é detta certa la Hedegaard. E i Paesi più poveri chiedono il rispetto degli impegni presi dai Paesi industrializzati a Cancun nel 2010 un aiuto di dieci miliardi di dollari per i primi tre anni (2010-2012) e di aumentare progressivamente la quota annuale sino a cento miliardi nel 2020.  
Ban Ki-moon ha chiesto risultati concreti perché quella del clima "é una vera crisi, una minaccia per tutti, per l'economia, per il benessere e per il futuro". Il livello di emissioni a effetto serra hanno raggiunto livelli record e i cambiamenti climatici provocano fenomeni sempre più dannosi. "Il tentativo - ha spiegato Clini interpellato dai giornalisti a Doha - è far concentrare l'attenzione sullo sviluppo di azioni globali che promuovano un ricambio delle tecnologie".  
Da un lato, ha spiegato, "petrolio, carbone e gas continueranno ad essere fonti produttive nei prossimi 20-30 anni con importanti aumenti di emissioni. Dall'altro, gli investimenti in tecnologie nuove, anche da parte dei Paesi produttori di combustibili fossili, fanno pensare che potremmo avere molto rapidamente un cambio. E' in corso - ha proseguito - uno sforzo importante in investimenti in ricerca e sviluppo e per soluzioni energetiche diverse dalle tradizionali, che potrebbero improvvisamente diventare così facili e convenienti da surclassare quelle tradizionali. E' successo con il sistema delle telecomunicazioni e della telefonia potrebbe succedere abbastanza probabilmente anche con l'energia". 
Dal Partito democratico arriva una sollecitazione affinché "la Ue e l'Italia al suo interno svolgano un ruolo da protagonista per arrivare al nuovo protocollo di Kyoto. Se non si arrivasse ad un Kyoto 2, potrebbero essere a rischio le condizioni per arrivare al 2015 a un accordo vincolante tra tutti i paesi, giganti emergenti inclusi, da rendere operativo entro il 2020 come previsto a Durban" ha detto a Doha Stella Bianchi, responsabile Ambiente del Pd.  
