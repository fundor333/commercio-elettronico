#titolo Clini, Ciociaria non sara' discarica di Roma - Rifiuti & Inquinamento - Ambiente&Energia
 
            
            ROMA - ''La Ciociaria non sara' la discarica di Roma, chi
racconta questa favola e' lo sponsor della continuazione della
dipendenza di Roma dalle discariche''. Lo afferma il ministro
dell'Ambiente, Corrado Clini, aggiungendo che ''su Monti
dell'Ortaccio ho dato mandato ai carabinieri del Noe per
verifiche sull'autorizzazione'' rilasciata a fine 2012 ''e non
risulta che le amministrazioni locali abbiano verificato il
rispetto delle prescrizioni''. Il ministro spiega in una nota che ''l'impianto di Colfelice e'
destinato a trattare i rifiuti di Roma per produrre combustibile
(Cdr) che sara' poi utilizzato nei termovalorizzatori del Lazio. Nessun grammo di Cdr, ne' di materiale residuo del trattamento
rimarra' a Colfelice. Ama paghera' a Saf il costo del
trattamento, con vantaggi economici evidenti. Questi sono i
dati''. Dunque, ''la Ciociaria non sara' la discarica di 
Roma''. Per quanto riguarda la situazione a Monti dell'Ortaccio, dice il
ministro, ''ho dato mandato alla direzione generale ed al Noe di
verificare se l'autorizzazione rilasciata a fine 2012 rispetta i
termini e i limiti previsti dalla Opcm (Ordinanza della
Presidenza del Consiglio dei Ministri) del 6 settembre 2011
n.3963, in merito in particolare alla mancata Via del progetto. Infatti la Via non puo' essere derogata, e qualora questo fosse
avvenuto, potrebbero configurarsi due distinte e convergenti
violazioni di legge, quelle della normativa europea e quella
della normativa nazionale''. L'autorizzazione per Monti dell'Ortaccio - prosegue Clini -
''prevede il rispetto di prescrizioni la cui attuazione deve
essere verificata dalle Autorita' competenti (Comune, Provincia,
Regione). Infatti il 1 gennaio 2013 i poteri affidati
precedentemente al Commissario con Opcm sono stati 'restituiti'
alle Amministrazioni. Non risulta che le Amministrazioni
competenti - si legge nella nota - abbiano verificato il
rispetto delle prescrizioni''. Dopo le verifiche effettuate dal Noe, '' ho disposto, secondo
quanto previsto dal Decreto del 3 gennaio 2013 - ricorda Clini -
un'iniziativa urgente per aumentare l'efficienza degli impianti
di Tmb (Trattamento meccanico biologico) di Ama e Colari, per la
produzione di Cdr e Fos (Frazione organica stabilizzata), anche
attraverso la realizzazione dei progetti di ampliamento di
capacita' gia' previsti; realizzare l'ampliamento della
capacita' di trattamento della frazione umida degli impianti di
Ama e Acea; valorizzare la capacita' di trattamento e produzione
di Cdr in altri impianti presenti nel Lazio; destinare gli
impianti di Colleferro e San Vittore prioritariamente alla
valorizzazione energetica del Cdr prodotto nel Lazio; estendere
il programma in corso per aumentare la raccolta differenziata
nel comune di Roma''.
