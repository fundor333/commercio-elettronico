#titolo Falkland, 98,8% sceglie il Regno Unito - Mondo
Gli abitanti delle isole Falkland, l'arcipelago del Sud Atlantico che l'Argentina rivendica come isole Malvinas, hanno votato con una schiacciante maggioranza (il 98,8%) a favore del mantenimento del controllo britannico sul territorio. Si è concluso così un referendum destinato ad inviare un messaggio forte all'Argentina, che considera lo scrutinio nullo, come non avvenuto. Secondo dati ufficiali, al referendum ha partecipato il 92% degli aventi diritto, in tutto 1.672 persone, e il 98,8% di questi ha votato a favore del mantenimento dello statuto di Dipendenza d'Oltremare del Regno Unito. 
 L'Argentina dovrebbe rispettare l'esito del referendum sulle isole Falkland. Lo ha detto il premier britannico David Cameron commentando la schiacciante vittoria (il 98,8%) dei sì al mantenimento del controllo britannico sul territorio. "Gli abitanti delle Falkland non avrebbero potuto esprimersi in modo più chiaro. Vogliono rimanere britannici. Questa volontà dovrebbe essere rispettata da tutti, compresa l'Argentina", ha detto il premier secondo quanto riportato dalla Bbc  
