#titolo Pi Day - Fisica e  Matematica - Scienza&Tecnica
  Murales e oggetti d'arte per festeggiare il Pi greco, accanto ad una caccia al tesoro, una corsa a staffetta e numerosi eventi online come il Carnevale della matematica: sono le tante iniziative organizzate in tutta Italia per il Pi Day, il giorno dedicato al Pi greco che si celebra in tutto il mondo il 14 marzo. 
Prodotto del rapporto fra la circonferenza del cerchio e il suo diametro, il Pi Greco serve a calcolare area e circonferenza del cerchio. I matematici festeggiano questo numero il 14 marzo perchè nel sistema anglosassone questa data si scrive 03/14, come il Pi Greco che equivale a 3,14. 
Inaugurata nel 1988 nell'Exploratorium di San Francisco ad opera del fisico Larry Shaw, la tradizione del Pi day si è estesa in tutto il mondo. 
In Italia sono previsti eventi da Nord a Sud fino al 16 marzo. 
Ad aprire le iniziative è stata la staffetta organizzata dal 9 marzo al 15 marzo a Udine. Uno degli appuntamenti principali è il Carnevale della Matematica: un appuntamento fisso per il 14 di ogni mese per i matematici di tutta Italia, ma il 14 marzo il Carnevale della Matematica diventa un vero e proprio evento online nel quale matematici e divulgatori pubblicano insieme su un unico sito, chiamato Drop Sea, contributi divulgativi dedicati al Pi Greco, spiega Roberto Natalini, dell'Istituto per le Applicazioni del Calcolo 'M. Picone' del Consiglio Nazionale delle Ricerche (Cnr) e dell'università di Roma Tor Vergata. 
Molte anche le scuole che organizzano eventi, come il Liceo Alfieri e l'istituto Berti di Torino, che festeggiano il Pi greco con convegni, mostre, giochi e conferenze-spettacolo.  
Il Politecnico di Milano, organizza un concorso rivolto agli studenti che consiste nel presentare un lavoro originale che colleghi i temi del Pi Greco con quelli del Politecnico. 
Anche gli studenti dell'Istituto Mattei di Vasto (Chieti) organizzano un concorso in cui si dovranno sviluppare creazioni che hanno per tema 'le trasformazioni geometriche'. 
Nel Centro storico di Larino (Campobasso) è in programma per sabato 16 marzo la prima edizione del Pi Day con caccia al tesoro, scrittura creativa, 'acchiappa Pi greco' e murales. 
Il Pi greco è conosciuto anche come la costante di Archimede e a Siracusa, città del celebre matematico, saranno esposti Totem dedicati ad Archimede realizzati dall'artista cinese Li Tian-Bing.  
