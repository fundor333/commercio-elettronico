#titolo Stop ai cosmetici testati sugli animali nell’Unione Europea - Ricerca e Istituzioni - Scienza&Tecnica
  E' entrato in vigore nell'Unione Europea il divieto totale di sperimentazione dei cosmetici sugli animali. Termina così il periodo di graduale eliminazione dei test sugli animali per i prodotti cosmetici in Europa e la Commissione Europea conferma il suo impegno a rispettare il termine fissato dal Consiglio e dal Parlamento nel 2003, spiegando come intende continuare a sostenere la ricerca e l'innovazione in questo settore nel rspetto del benessere degli animali. 
Per il commissario europeo per la Salute, Tonio Borg, ''la Commissione continua a sostenere lo sviluppo di metodi alternativi e a dialogare con i Paesi terzi per convincerli a seguire l'Europa sulla stessa strada. Per l'Europa  - ha aggiunto - si tratta di un'occasione importante di dare un esempio di innovazione responsabile nel settore dei prodotti cosmetici senza scendere a compromessi sulla sicurezza dei consumatori''. 
La ricerca di metodi alternativi alla sperimentazione animale, spiega la Commissione Europea, prosegue e per questo settore sono stati stanziati circa 238 milioni di euro tra il 2007 e il 2011. 
In base alla direttiva 2003/15/CE, nell'Unione la sperimentazione sugli animali è già vietata dal 2004 per i prodotti cosmetici e, a partire dal 2009, per gli ingredienti presenti nei prodotti cosmetici. Dal marzo 2009 e' vietata anche la commercializzare nell'Unione di prodotti cosmetici contenenti ingredienti testati sugli animali. Relativamente agli effetti sulla salute umana contraddistinti da maggiore complessità (tossicità a dose ripetuta, come sensibilizzazione cutanea e cancerogenicità), il termine ultimo per il divieto di commercializzazione era stato prorogato fino all'11 marzo 2013.  
