#titolo Beppe Grillo fa strike, disfatta Pdl-Lega  - Speciale Amministrative 2012
di Milena Di Mauro 
 ROMA - C'é una forza sola, in questo  secondo turno delle amministrative, in grado di causare uno smottamento  nella politica, rappresentare la novità, aggregare forze civiche,  vincere in modo netto non in una città qualunque ma nella sfida simbolo  con il Pd a Parma: è il Movimento a 5 Stelle di Beppe Grillo, che in  termini numerici vince in 4 città ma in termini politici molto di più.  Il Pd conquista comuni soprattutto al Nord, dove si squarcia il baratro  dopo la disfatta di Pdl e Lega, ma perde la sfida con Grillo e quella  tutta interna alla sinistra a Palermo, dove trionfano Orlando e la  coalizione della foto di Vasto con Idv e Sel. Ma è l'astensionismo choc  l'altro dato eclatante di questo secondo turno, che si svolge in un  clima singolare per il Paese, con le immagini della dirette tv sulle  amministrative sovrapposte a quelle del terremoto in Emilia e del  funerale della sedicenne Melissa Bassi a Brindisi, dove la democrazia è  sotto attacco ed arriva lo Stato, con molti ministri ed il premier Mario  Monti dal volto indicibilmente triste. Nella prima analisi del voto  nelle grandi città, salta all'occhio un messaggio 'antisistema'. 
 Trionfano  candidati espressioni di forze fuori dalla maggioranza che sostiene il  governo: dal grillino Federico Pizzarotti (60,22%), al già sindaco Dc  Leoluca Orlando sostenuto da Idv Sel ed ecologisti (72,43%). A Genova il  centrosinistra vince con Marco Doria (59,71%), e mentre Beppe Grillo  già punta alle politiche, il segretario del Pd Pierluigi Bersani  riflette sulla sconfitta a Parma e fa parlare i numeri. "Di 177 comuni  sotto i 15 mila abitanti - conteggia - abbiamo vinto in 92. Questi sono i  fatti: abbiamo vinto senza se e senza ma le elezioni amministrative del  2012. E non sarà consentito a nessuno il simpatico tentativo di rubarci  la vittoria". I numeri dicono anche che sono 16 i comuni che vanno alla  coalizione di centrosinistra (più Palermo dove stravince Orlando) e  passano dal Pdl al centrosinistra 11 comuni, tra cui città come Monza,  Como, Asti, Rieti, Alessandria, Lucca, Brindisi. Nel Pd si levano però  anche voci che chiedono cambiamento, come quella di Matteo Renzi,  sindaco 'rottamatore' di Firenze, per il quale "vivono nell'iperuranio o  su Marte" quelli che parlano di una stravittoria del Pd. 
 Chi  non nasconde affatto la debacle è il Pdl: nessuno degli esponenti di  vertice si sogna di negare o minimizzare la sconfitta. A partire dal  segretario Angelino Alfano, che immediatamente comprende il dato del  voto e anche la scelta degli elettori moderati di non andare a sinistra  ma di astenersi. "Il loro messaggio e fortissimo: chiedono una nuova  offerta politica - riflette -. Siamo determinati a offrirla a loro e al  Paese". Sono in molti (da Lupi a La Russa, da Alemanno a Napoli) a  sperare non in un semplice restyling ma in un nuovo progetto, con nomi e  volti diversi, magari nell'inedita alleanza con Casini e Montezemolo.  Anche la Lega fa filotto al contrario e non lo nasconde. Il Carroccio  perde 7 ballottaggi su 7. "Con questa sconfitta - ammette Roberto Maroni  - si chiude la traversata nel deserto. Abbiamo pagato un prezzo  altissimo agli scandali. Ora si apre la fase dei congressi". Il Terzo  Polo conferma la sua irrilevanza, anche se il leader Udc Pier Ferdinando  Casini su Twitter attacca lo "scandaloso" Tg1 per aver taciuto le  vittorie a Cuneo ed Agrigento. E' il segretario Lorenzo Cesa a spiegare  che, dopo aver "smantellato" il Terzo Polo, ora l'Udc non guarda "né a  destra né a sinistra ma lavora per ricostruire il centro moderato", con  un grande progetto che lo stesso Casini annuncerà in Luglio. A meno di  un anno dalle elezioni politiche, entrambe le coalizioni si trovano di  fronte ad un necessario ripensamento e alla stretta sulle riforme, alla  quale invita senza timidezze il cardinale Angelo Bagnasco, nella  prolusione all'Assemblea generale dei vescovi. "Le riforme già impostate  vanno completate con il massimo dell'equità e del consenso possibile - è  il monito del presidente della Cei -. Stupisce l'incertezza dei  partiti, che ora non si debbono ritrarre".  
