#titolo David Villa, il picaro - Il poeta del gol
  ROMA - Picaro: vagabondo scaltro. La Letteratura spagnola è piena di picari e il grande affresco del Cervantes propone agguati a ripetizione, così come "Il Trafficone" del Quevedo e "Lazarillo de Tormes". 
 Il palcoscenico è il mondo, proprio dove s'allestisce il malinteso dell'esistenza. Ospite di giorni a perdifiato e d'una vita gratis, il picaro si difende con la sua astuzia ed essa emerge anche dalla postura, dal fisico, dalla parola, dalle scarpe bucate. In questo senso David Villa è veramente un picaro, un tipo più che scaltro in area di rigore. Potremmo accostarlo ad un Montella decentrato, e come quest'ultimo è abilissimo nel controbalzo, nel saettare al volo, nell'inserirsi da "finto tonto" e minare a suo favore così la situazione. 
 Se la letteratura spagnola è piena di picari non altrettanto ne ha mostrato la nazionale di calcio, almeno negli attaccanti. E se volti da picaro furono quelli di Viktor e Calderè, incontrista e guastatore il primo, controllore a tutto campo il secondo, alle ali non ne avvistammo traccia. Niente a che vedere con i vari Lopez Ufarte (questo sì un nome da picaro!) Julio Carrasco o Caminero. E Francisco Gento? Oh, lui era semplicemente una saetta e il suo tempo lo avrebbe senz'altro trascorso alla Corte di Carlo V.  
