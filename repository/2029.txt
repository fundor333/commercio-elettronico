#titolo Cina: al via assemblea nazionale per incoronare Xi - Mondo
PECHINO  - I quasi tremila deputati dell' Assemblea Nazionale del Popolo sono riuniti da oggi a Pechino, dove dopo dieci giorni di incontri e discussioni eleggeranno il nuovo presidente della repubblica, Xi Jiping e il nuovo capo del governo, Li Keqiang, completando il processo di successione ai vertici del Partito e dello Stato. I lavori sono stati aperti dal premier uscente Wen Jiabao, che in un "rapporto" di un' ora e mezza ha indicato nel 7,5% all' anno il tasso di crescita "desiderato" dell' economia e ha annunciato un aumento delle spese militari del 10,7%, in linea con gli aumenti degli ultimi anni. Wen, 71 anni, ha indicato la necessità di cambiamento del modello di crescita, dando spazio ai consumi interni e mostrando una maggiore attenzione al problema dell' ambiente, venuto drammaticamente alla ribalta nelle ultime settimane. Xi Jinping, 60 anni, è stato eletto in novembre segretario del Partito Comunista e presidente della Commissione militare centrale. Sia lui che Li Keqiang, un tecnocrate di 58 anni, sono membri dal 2007 del Comitato permanente dell' ufficio politico del Partito, il massimo organismo dirigente del partito e del Paese.  
