#titolo Sede autistici distrutta, viviamo da precari - Associate
  (di Agnese Malatesta)  
Un anno fa, dopo la notte del tragico terremoto, 18 fra bambini e ragazzi autistici dell'Aquila si trovarono senza assistenza e cure. Il loro centro andò completamente distrutto e con esso il prezioso lavoro che svolgeva per la riabilitazione. Oggi, dopo dodici mesi, questi pazienti che soffrono del grave disturbo psichico si trovano più o meno nelle stesse condizioni: non hanno una struttura che li accoglie, le convenzioni che permettono loro l'assistenza non sono state rinnovate (erano già scadute), il personale ha un incerto futuro. "Come un anno fa viviamo nella precarietà" denuncia Germana Sorge, presidente della Fondazione 'Il Cireneo' che gestisce il servizio e che all'indomani del sisma lanciò un accorato allarme per garantire la qualità della vita di questi giovani e delle famiglie.  
E nessun euro è arrivato dallo Stato di quelli previsti per gli interventi sanitari e riabilitativi del post-terremoto (il cosiddetto codice T09): in questo caso 45 mila. "Per questo c'é un po' di rabbia. E non sappiamo quanto durerà", dice Sorge. Solo un dato è cambiato. Non sono più 18 ma 15 i ragazzi; tre di loro sono stati costretti ad allontanarsi dalla città e sono quindi usciti dal progetto. Per il resto non è cambiato granché. "Le macerie del nostro centro, che si trovava affianco alla chiesa di Collemaggio - prosegue la presidente - sono ancora tutte lì". Accolti in un primo momento nelle tende, i pazienti mostrarono disagi ed aggressività, anche contro se stessi. Sono quindi stati trasferiti in una sede di Vasto e da settembre scorso, possono contare su due container di 35 metri quadrati l'uno, sempre in zona Collemaggio vicino ad altri container che ospitano i reparti ospedalieri che non sono ancora tornati nella nuova struttura. "Non è certo il massimo, c'é poco spazio.  
I pazienti stanno malissimo ma - osserva Sorge - starebbero peggio se non ci fosse questa opportunità. Ogni cambiamento per questi pazienti può essere drammatica. E' difficile dare loro delle spiegazioni che anche noi a volte non abbiamo. Comunque noi garantiamo sempre l'assistenza". Per contenere i traumi e i disagi logistici, Il Cireneo ha affittato piscina e palestra. Le passeggiate si fanno intorno ai container ma "non è come stare in giardino". Sorge sottolinea che a parte la fase dell'emergenza, tutto "é sulle spalle dei privati. Il Cireneo, ma non solo, vive di luce propria".  
La Fondazione ha avuto da privati oltre 160 mila euro, una cifra che ha gli permesso di continuare a prestare assistenza. Con questi soldi vuole costruire un nuovo centro il cui terreno, vicino all'Accademia dell'Immagine, è stato regalato dalla Asl. "Noi non attacchiamo nessuno ma la nostra speranza sono i privati. Vorremmo che le autorità rispondano ai bisogni della gente". La notte del 6 aprile di un anno fa, Il Cireneo perse un operatore, Michele Iavagnilio, a cui sarà dedicato il nuovo centro. "Ci sono dolori che non si spiegano, ognuno di noi sta male, pensiamo a Michele che resta il dolore più grande. Vorremmo evitare questo momento della ricorrenza. Ma dopo un anno - conclude Sorge - ci sembra ancora di essere al punto di partenza".  
