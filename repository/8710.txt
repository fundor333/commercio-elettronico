#titolo Papa muta iter conclave, ma data scelta a marzo - Diario Vaticano
  di Fausto Gasparroni 
 Il Papa aggiorna le regole del Conclave, dando ai cardinali la facolta' di anticiparne la data rispetto ai 15 giorni previsti dall'inizio della sede vacante. Contemporaneamente, ricevendo i tre cardinali della commissione d'inchiesta sul caso Vatileaks, affida al suo successore gli atti dell'indagine, che quindi, pur non venendo resi pubblici, non finiranno all'Archivio Segreto. Ma in vista dell'elezione del nuovo Pontefice, scoppia il caso del cardinale scozzese Keith O'Brien, che oggi, travolto dalle accuse su ''comportamenti inappropriati'' negli anni '80 nei confronti di tre sacerdoti e di un quarto che aveva poi lasciato l'abito talare, ha clamorosamente rinunciato a partecipare al Conclave e ha visto accettate da Benedetto XVI le sue dimissioni da arcivescovo di Edimburgo per raggiunti limiti di eta'.    Si fanno quindi sempre piu' agitati e convulsi questi giorni di fine pontificato. 
 E a tre giorni dalla ''sede vacante'', che decorrera' dal primo marzo, Ratzinger ha intanto voluto dare una ''piu' certa interpretazione'' delle norme che regolano il Conclave, fissate da Giovanni Paolo II nella costituzione ''Universi dominici gregis'' del 1996. In particolare, col Motu Proprio pubblicato oggi, ma datato 22 febbraio, festa della Cattedra di San Pietro, Ratzinger ha confermato il termine minimo di 15 giorni dall'inizio della sede vacante per dare il via al Conclave, ma ha dato al Collegio cardinalizio la facolta' di anticipare l'inizio ''se consta della presenza di tutti i cardinali elettori''. Diventa pertanto sempre piu' probabile l'apertura del Conclave intorno al 10 marzo, ma la data non si sapra' prima dell'inizio del mese. 
 ''Bisogna che i cardinali si siano incontrati, che dicano 'siamo pronti' per deciderlo e che lo decidano - ha spiegato oggi ai giornalisti il portavoce vaticano padre Federico Lombardi -. Tutto questo non puo' avvenire prima del primo marzo. Devono essere convocati per la prima congregazione generale e non e' che la data del Conclave la decideranno proprio nella prima congregazione''. La decisione sara' presa con voto a maggioranza di tutti i cardinali, anche i non elettori.    Tra le altre modifiche apportate dal Motu Proprio, una maggiore severita' verso i collaboratori presenti in Conclave che violassero il segreto sul suo svolgimento: dovranno giurare con una formula in cui entrera' anche la pena prevista, la scomunica ''latae sententiae'', quindi automatica e non piu' a discrezione del nuovo Papa.    Intanto, mentre si rincorrono le indiscrezioni dei media e gli altola' vaticani sul contenuto del dossier redatto dai tre cardinali dell'inchiesta Vatileaks, oggi Benedetto XVI, a tre giorni dalla fine del suo Pontificato, li ha ricevuti in udienza, sciogliendo di fatto la commissione e chiudendone il mandato ''a conclusione dell'incarico''. 
 Il Papa ha voluto ringraziare i tre cardinali Julian Herranz, Jozef Tomko e Salvatore De Giorgi ''per il proficuo lavoro svolto, esprimendo soddisfazione per gli esiti dell'indagine'', si legge nel comunicato diffuso dalla sala stampa vaticana. Essa, si sottolinea descrivendo un panorama ben diverso dal clima di ricatti dipinto in questi giorni dai media, ''ha consentito di rilevare, accanto a limiti e imperfezioni propri della componente umana di ogni istituzione, la generosita', rettitudine e dedizione di quanti lavorano nella Santa Sede''.    Benedetto XVI ha comunque deciso che ''gli atti dell'indagine, del cui contenuto solo Sua Santita' e' a conoscenza, rimangano a disposizione unicamente del nuovo Pontefice''. 
 Nulla impedira' pero' ai tre cardinali che hanno redatto il dossier, ha risposto padre Lombardi ai giornalisti, di parlarne in sede di Congregazioni generali con gli altri porporati che chiederanno loro ''elementi utili per la valutazione della situazione e per la ricerca del candidato alla successione del Papa''.    A scaldare ulteriormente il clima pre-Conclave, poi, e' il caso del card. O'Brien, di cui oggi il Papa ha accettato le dimissioni ''per limiti di eta''' dalla guida dell'arcidiocesi di Edimburgo, anche se i 75 anni scatteranno il 17 marzo, e dopo che ieri erano emerse accuse di ''comportamento inappropriato'' nei confronti di tre sacerdoti e un ex sacerdote, per episodi che risalgono a oltre 30 anni fa, ha rinunciato a partecipare al Conclave. ''Mi scuso con coloro che ho offeso'', ha detto quello che doveva essere l'unico ''elettore'' proveniente dal Regno Unito. Rinuncio al Conclave, ha spiegato, perche' ''non voglio che l'attenzione dei media a Roma si concentrino su di me. Ma piuttosto su papa Benedetto XVI e sul suo successore''.    Dopo la rinuncia dell'indonesiano Julius Riyadi Darmaatmadja per ragioni di salute, quella di O'Brien porta per ora a 115 il numero degli ''elettori'' che a marzo si riuniranno nella segretezza della Sistina. Resiste invece l'americano Roger Mahony, interrogato sabato in Tribunale a Los Angeles per le sue coperture a preti pedofili, giunto gia' a Roma dove ieri ha partecipato all'Angelus.Â   
