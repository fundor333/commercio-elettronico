#titolo Tortellini' con vista pista aeroporto Bologna - In Breve - Terra&Gusto
  - BOLOGNA - Nel piatto una tagliatella al ragù o dei classici tortellini, di fronte l'insolito panorama della pista di un'aeroporto. E' l'accoppiata, unica in Italia, della nuova trattoria 'Vecchia Bologna', inaugurata nella sala imbarchi dello scalo bolognese 'Guglielmo Marconi'. A gestirla la famiglia Chiari, una delle dinastie tutelari della gastronomia cittadina da più di 40 anni. 
Il ristorante, che bissa il punto vendita di prodotti tipici nell'area partenze dell'aeroporto, potrà contare su due chef e oltre 40 coperti e resterà aperto dalle 9 alle 21. Previsto anche il take-away e un servizio al bancone per aperitivi e stuzzichini. 
Nel menu il meglio della cucina bolognese: tortellini, lasagne, tagliatelle, piadine, salumi e vino. Il tutto con una vista d'eccezione sulla pista dell'aeroporto, dove poter osservare atterraggi e decolli. Soddisfatta la presidente Giada Grandi: "E' una vetrina delle eccellenze del territorio e anche un assaggio di quella che sarà la nuova sala imbarchi". Nei prossimi mesi, infatti, il restyling dell'area, che dovrebbe concludersi entro fine anno, prevede "nuove importanti inaugurazioni".  
