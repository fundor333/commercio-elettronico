#titolo E' 'LaFerrari' la stella di Ginevra. Calca per vederla - Motori
  ROMA - E' 'LaFerrari' il nuovo bolide presentato ventiquattr'ore fa dal presidente Luca di Montezemolo, la piu' veloce ed innovativa automobile mai prodotta a Maranello, il polo d'attrazione dell'83esima edizione del Salone dell'Automobile di Ginevra. Fuori dallo stand del Cavallino Rampante c'e' costantemente una folla di operatori armati di macchine fotografiche e telecamere che riprendono la prima Rossa ibrida stradale e in tanti fanno la coda all'entrata sperando di poter avere la possibilita' di ammirarla da vicino. 
E da domani, con l'apertura al pubblico del Salone, la ressa sara' sicuramente maggiore. 
Una nota di Ferrari evidenzia che sul web, in TV e sulla carta stampata non c'e' praticamente alcun servizio sul Salone che non parli de LaFerrari. Su Google sono gia' piu' di tre milioni le pagine che fanno riferimento all'iconico nome della vettura, mentre sulla pagina di Facebook ufficiale di Maranello sono gia' oltre ottantamila i commenti fatti dai quasi undici milioni di ''liker'' sui vari post inseriti.    ''Del resto - commenta la nota - era difficile aspettarsi qualcosa di diverso, considerata la spasmodica attesa che circondava l'arrivo di questa vettura di cui non si conosceva nemmeno il nome. Ora che e' arrivata, LaFerrari e' subito diventata un simbolo, la quintessenza delle caratteristiche che rendono la Casa di Maranello unica al mondo: l'innovazione tecnologica, le prestazioni, lo stile avveniristico, le emozioni di guida che sanno trasmettere le sue creazioni''.  
