#titolo Primarie: politici e vip, chi sta con chi - Politica
di Cristina Ferrulli 
 Tutti i big del Pd sono dalla parte di Pier Luigi Bersani nella sfida delle primarie ma, nonostante il mantra della rottamazione, Matteo Renzi è riuscito negli ultimi mesi a mettere insieme un drappello di parlamentari a suo sostegno e ha dalla sua amministratori locali del calibro del presidente dell'Anci Graziano Del Rio. Sono, invece, fuori dal Parlamento, per ovvi motivi, i supporter politici di Nichi Vendola e, tra Bruno Tabacci e Laura Puppato, l'unica sfidante donna ha conquistato il cuore di vip e grandi firme. 
 Ecco il 'chi sta con chi' della sfida per la premiership, tra endorsement della politica e del mondo della cultura. 
 NEUTRALI.  Voteranno ma non dicono per chi due dei 'padri fondatori' del Pd Romano Prodi e Walter Veltroni. 
 CON BERSANI.  Massimo D'Alema, Enrico Letta, Rosy Bindi, Dario Franceschini, Anna Finocchiaro, Stefano Fassina, Francesco Boccia, Livia Turco e Sandra Zampa, portavoce dell'ex premier Romano Prodi. Con il segretario anche una pattuglia di veltroniani (Giovanna Melandri, Walter Verini, Marco Minniti) e numerosi amministratori tra cui il presidente della Conferenza delle Regioni Vasco Errani, fedelissimo di Bersani, Nicola Zingaretti, Vincenzo De Luca. Nel mondo della cultura, voteranno per il leader Pd Marco Bellocchio, Sabrina Ferilli, Lina Werthmuller, Francesco Guccini, Dacia Maraini, Ennio Morricone, Stefania Sandrelli, i fratelli Taviani. 
 CON RENZI.  Sostengono il sindaco di Firenze Arturo Parisi, il vicepresidente del Pd Ivan Scalfarotto, un drappello di veltroniani (Stefano Ceccanti, Giorgio Tonini, Paolo Gentiloni, Ermete Realacci), Pietro Ichino e il responsabile Feste del Pd Lino Paganelli. Voterà Renzi il presidente dell'Anci Graziano Del Rio mentre il nocciolo duro della squadra renziana è composto da amministratori locali: l'ex sindaco di Piacenza Roberto Reggi, capo della campagna elettorale, Giuliano Da Empoli, ex assessore alla Cultura di Firenze e responsabile del programma, e il presidente del consiglio regionale emiliano Matteo Richetti. Tra i vip che tifano Renzi Lorenzo Jovanotti, Cesare Prandelli, Alessandro Baricco, Renzo Rosso (Diesel), Giorgio Faletti. 
 CON VENDOLA.  Il leader di Sel ha il sostegno compatto dei dirigenti del suo partito, da Gennaro Migliore a Franco Giordano al sindaco di Milano Giuliano Pisapia. Ha fatto pace con Vendola il leader Pdci Oliviero Diliberto che voterà per lui. Nella società civile tiferanno per il presidente pugliese, tra gli altri, Francesca Comencini, Gianni Amelio, Sergio Rubini, Lidia Ravera, Paola Turci, Eugenio Finardi, Daniele Silvestri, Domenico Procacci, Serena Dandini, Alba Parietti. 
 CON LAURA PUPPATO.  L'unica candidata donna delle primarie ha suscitato simpatie nel mondo della cultura più che negli apparati politici. Con lei Nanni Moretti, Marco Paolini, Paolo Rumiz, Marco Travaglio, Natalia Aspesi, Lella Costa, Gad Lerner.  
