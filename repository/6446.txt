#titolo Reggia Venaria, nuovo percorso di visita di duemila metri - In Viaggio
  TORINO - Si e' sempre detto che la Reggia di Venaria e' bellissima ma purtroppo ''povera di arredi'': adesso anche questa lacuna e' stata colmata con l'arricchito e rinnovato percorso di visita della Reggia che si presenta come 'Teatro di Storia e Magnificenza' sulla storia e l'arte sabauda e che accompagna il visitatore lungo quasi 2.000 metri, tra piano interrato e piano nobile. 
   A fargli da cornice l'incantevole scenario degli spazi seicenteschi con la Sala di Diana, l'eleganza della Galleria Grande, con le musiche composte appositamente da Brian Eno, la solennita' della Cappella di Sant'Uberto, opere settecentesche di Filippo Juvarra, le fastose decorazioni e il suggestivo allestimento sulla vita di corte 'Ripopolare la Reggia' di Peter Greenaway. 
   Si possono visitare per la prima volta, dopo essere stati completamente riallestiti, gli affascinanti appartamenti della duchessa Maria Giovanna Battista di Savoia-Nemours, la seconda Madama Reale alla quale, con i simboli della dea Diana, e' dedicata tutta la Reggia. Nelle sale seicentesche, in precedenza occupate dalle installazioni multimediali di Greenaway, si trovano, tra gli affreschi dei pittori Recchi e gli stucchi di Bernardino Quadri, l'alcova, il gabinetto di toeletta e altri arredi appartenuti alla duchessa e al consorte, il duca Carlo Emanuele II; vi sono poi gli arazzi che completano l'intero ciclo della manifattura di Bruxelles con le Cacce di Diana e Apollo, la serie pittorica sulle Residenze Sabaude e quella delle Muse di Antiveduto Gramatica. 
   Un'altra novita' e' la raffinata quadreria del Principe Eugenio di Savoia negli appartamenti della principessa Ludovica, sorella del duca Carlo Emanuele II: si possono ammirare 60 opere, tra cui dipinti di Guido Reni, Carlo Cignani e Pieter Brueghel. 
   Importanti acquisizioni di sculture, divani, sgabelli e panche d'epoca sono state fatte per le sale dell'appartamento Reale di Vittorio Amedeo II: le grandi anticamere del percorso cerimoniale che precedono la Galleria Grande consentono di far rivivere la loro funzione originaria e a far godere nuovamente, come in passato, del magnifico panorama sull'enfilade dei giardini con l'inaugurazione della Terrazza della Regina verso il parco alto. 
   Gli ambienti che terminano il percorso di visita saranno dedicati a 'Ombre e luci', la 'Fabbrica del restauro', la storia degli ultimi due secoli della Reggia raccontata attraverso la rievocazione del periodo militare e dell'abbandono, il dibattito culturale sul recupero funzionale e le nuove destinazioni d'uso, gli interventi di recupero che portarono alla grande inaugurazione di fine 2007. Infine, ulteriori spazi allestiti nelle botteghe del Cortile delle Carrozze ospitano la descrizione delle tecniche applicate, la storia e teoria del restauro, i materiali sperimentali sviluppati e portati a produzione.  
