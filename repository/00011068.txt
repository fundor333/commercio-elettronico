#titolo Carnevale Ivrea, aranciere muore d'infarto - Cronaca
E' morto d'infarto, su un carro storico, nel bel mezzo della 'battaglia delle arance'. Tragica fatalità oggi pomeriggio al carnevale d'Ivrea, uno dei più famosi del mondo, mentre oltre 40 mila persone, tra maschere e spettatori, davano vita alla rievocazione della rivoluzione del popolo alle tasse sul matrimonio e sul grano del marchese tiranno. La vittima, Pietro Bettini di 35 anni, è stata subito soccorsa, ma all'arrivo in ospedale il suo cuore ha cessato di battere. 
 "Sono veramente triste, perché Pietro era anche un mio amico. Lo conoscevo da tantissimi anni e ricordo in lui l'amore per questa città e per il carnevale", afferma il sindaco di Ivrea, Carlo Della Peppa. La vittima si è sentita male sopra il carro. "Nonostante la macchina dei soccorsi abbia funzionato perfettamente - spiega il primo cittadino -, prima con l'intervento dell'equipe medica munita di defibrillatore e poi con l'intervento in ospedale, purtroppo non c'é stato modo di salvargli la vita". 
 Sul corpo del giovane arancere sarà effettuata l'autopsia, e oggi gli 'Arcieri del re', i suoi colleghi di 'tiro', hanno organizzato un momento di ricordo in suo onore.    Rievocazione  a metà strada tra storia e leggenda, con il carnevale Ivrea mette da parte tutti i problemi di un paesone di 24 mila abitanti con decine di aziende in difficoltà e centinaia di cassintegrati. E con orgoglio rivive il mito di Violetta, la bella Mugnaia che ribellandosi allo ius primae noctis del perfido barone scatenò la rivolta del popolo. 
 La lotta tra il bene e il male, tra i crudeli guardiani del tiranno - gli aranceri che sfilano sui carri - e il popolo ribelle che cammina per strada, ha lasciato per terra qualcosa come sessanta tonnellate di arance - "tutte comunque destinate al macero", precisano gli organizzatori - e 213 feriti, diciotto dei quali medicati in ospedale. Nessuno di loro in modo grave.    "Domani e martedì il Carnevale si farà ugualmente - precisa il primo cittadino - anche per rispettare la sua voglia di far festa". Perché ad Ivrea, il carnevale, è molto più di trombette e coriandoli.  
