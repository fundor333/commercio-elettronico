#titolo Vela: New York-San Francisco, Soldini vola verso l'equatore - Nautica e Sport - Mare
   (ANSA) - ROMA, 8 GEN - Dopo otto giorni di navigazione il  VOR 70 Maserati  si è messa dietro la poppa già 2.750 miglia (sulle 13.225 che separano New York da San Francisco) a una velocità media di 14,5 nodi, spinta dagli alisei. L'imbarcazione di  Giovanni Soldini  e del suo team vola verso l'equatore, ma già da oggi rallenterà entrando in una zona di calma. 
 A bordo con Soldini gli italiani  Guido Broggi ,  Corrado Rossignoli  e  Michele Sighel , il francese  Sebastien Audigane , il tedesco  Boris Herrmann , l'americano  Ryan Breymaier , il cinese  Jianghe Teng  detto Tiger, lo spagnolo  Carlos Hernandez . 
 "Il passaggio dell'equatore è sempre complicato", spiega Soldini da bordo. "Si alternano piatte e temporali poco prevedibili. Speriamo di cavarcela in fretta. Poi ripartiremo, rotta sud. E il prossimo cancello sarà Capo Horn". 
 Maserati è partita il 31 dicembre 2012 da New York alle 17.22 (ora italiana) per tentare di battere il record di percorrenza New York-San Francisco, lungo la storica Rotta dell'Oro (record di 57 giorni 3 ore e 2 minuti) che dal 1998 appartiene a Aquitaine Innovations di Yves Parlier. Il record assoluto, nella categoria multiscafi, appartiene a Lionel Lemonchois che con il catamarano Gitana 13 nel 2008 compì il percorso in 43 giorni e 38 minuti. (ANSA).  
