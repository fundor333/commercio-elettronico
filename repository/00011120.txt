#titolo Italia 150: energia pulita per logo Google creato da scuole - Italia 150
  di  Titti Santamato 
 Un logo  Google  dedicato alle energie rinnovabili per celebrare l'Italia del futuro: ha vinto il concorso  'Doodle per Google: l'Italia tra 150 anni'  lanciato  ad aprile da Google Italia con il Mibac, il Miur, l'Unita' tecnica di  missione per le celebrazioni del 150 anniversario dell'Unita' d'Italia e  Rai 150. 
 Il logo sara' online domani, e' stato creato dalla  Scuola primaria Borgo Rosselli  di  Porto san Giorgio   che ha vinto 25 mila euro di apparecchiature elettroniche fornite dallo  sponsor Hp. Gli studenti che hanno partecipato sono 15 mila, 5 mila le  opere inviate, 165 mila i voti espressi sul sito del concorso   www.google.it/150anni  in soli tre mesi, tre i vincitori di categoria, uno dei quali vincitore assoluto. 
 Trenta i finalisti selezionati dalla giuria composta da Jovanotti,  Dario Vergassola, Giovanni Minoli, Anna Mattirolo direttrice del Maxxi  (dove oggi si e' svolta la premiazione) e da un rappresentante del  ministero dell'Istruzione. ''Volevamo contribuire alla ricorrenza in  modo creativo'', ha spiegato  Stefano   Maruzzi , Country Manager di Google. Per  Mario Resca ,  direttore generale per la valorizzazione del patrimonio culturale del  Mibac, ''abbiamo una grande responsabilita' di tutelare il nostro  patrimonio e di condividerlo con le nuove generazioni. Questo concorso  e' una grande opportunita' per i ragazzi delle scuole, i loro lavori  saranno visti da milioni di persone''. ''Il web e' la grande nuova  memoria della storia che si unisce alla creativita' dei ragazzi. Stiamo  impegnando risorse umane e finanziarie per cercare di avvicinare la  scuola all'innovazione'', ha sottolineato Rossella Schietroma, dirigente  del ministero dell'Istruzione.  
