#titolo Napoli risponde a Juve, riparte l'Inter - Calcio
La Juventus 'bussa', il Napoli risponde. Dopo il 3-0 bianconero nel derby e il 3-1 del Milan a Catania di venerdì finisce in goleada contro il Pescara per la formazione di Mazzarri, che fino al rigore di Cavani ha faticato parecchio. "Non potevamo ripetere gli errori contro il Torino e il Milan" ha detto il tecnico, che nell'intervallo si è arrabbiato di brutto. I giocatori hanno reagito e quando è rientrata in campo hanno travolto il Pescara. A spianare la strada ai partenopei l'espulsione di Bocchetti da ultimo uomo. E con gli abruzzesi in dieci è stato tutto più facile per Cavani e compagni. Ancora in gol Hamsik, ma lo show é stato di Inler e dello stesso 'matador', autori di una doppietta ciascuno. E nel finale l'uruguagio è sembrato non voler infierire divorandosi il 6-1. La 15/a giornata sorride però anche all'Inter che, battendo il Palermo anche se a fatica, scavalca in classifica la Fiorentina. I siciliani resistono oltre un tempo e mezzo, poi a regalare i tre punti ai nerazzurri un autogol di Garcia che rimette però in marcia la squadra di Stramaccioni. Al quarto posto Petkovic e la sua Lazio agganciano i viola di Montella, che nel posticipo serale non vanno al di là del pari, 2-2, contro la ritrovata Sampdoria, al termine di un match divertente e ricco di colpi di scena. La Fiorentina è quindi l'unica delle inseguitrici della Juve a non aver vinto in questa 15/a giornata. Per la Lazio un 'uno-due' di Biava e del solito Klose chiude la partita con il Parma all'Olimpico. Ininfluente la rete nella ripresa del Parma con Belfodil: Bizzarri ha intuito sul rigore, ma nulla ha potuto sulla ribattuta dell'attaccante di origine algerina. La Roma torna da Siena, un campo che in passato ha dato ai giallorossi più di un dispiacere, con tre punti preziosi: vittoria 3-1 in rimonta con doppietta dell'ex di lusso di turno, Mattia Destro. In vantaggio nel primo tempo con Neto, la squadra di Serse Cosmi ha subito il ritorno della formazione di Zeman, che sempre guidata in campo da Totti ha mandato in gol anche un 'senatore' come Perrotta. L'Udinese torna alla vittoria dopo un periodo buio: 4-1 anche senza i gol di Di Natale. Abbandona l'ultimo posto in classifica il Bologna, che batte 2-1 l'Atalanta: dopo una magia di Diamanti e il pari di Denis il gol-partita è stato di Gabbiadini. Nel Genoa l'arrivo di Delneri non sembra aver dato la sterzata che chiedeva Preziosi: i rossoblù finiscono al tappeto a Marassi anche contro il Chievo. Finisce 4-2 con addirittura una tripletta di Paloschi 
 Risultati delle partite della 15/a giornata del campionato di serie A.  
A Bologna: Bologna-Atalanta 2-1  
A Catania: Catania-Milan    1-3 (giocata venerdì)  
A Genova:  Genoa-Chievo     2-4 
A Milano:  Inter-Palermo    1-0 
A Torino:  Juventus-Torino  3-0 (giocata ieri)  
A Roma:    Lazio-Parma      2-1  
A Napoli:  Napoli-Pescara   5-1  
A Siena:   Siena-Roma       1-3  
A Udine:   Udinese-Cagliari 4-1  
Fiorentina-Sampdoria 2-2. 
 Classifica del campionato di serie A  
Juventus 35  
Napoli 33  
Inter 31  
Lazio e Fiorentina 29  
Roma 26  
Milan 21  
Parma 20  
Udinese e Catania 19  
Atalanta (-2)  18  
Sampdoria 17, 
Cagliari (-1) 16  
Torino (-1)     e Chievo 15  
Bologna e Palermo 14  
Genoa 12  
Siena (-6) e Pescara 11  
