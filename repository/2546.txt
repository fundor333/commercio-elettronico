#titolo Nissan a Ginevra, tante novita' per scommettere in Europa - Prove  e Novità - Motori
  GINEVRA - Nissan Note, concept Resonance, Leaf europea, sportiva Nissan GT-R 2013 e Juke n-tec, una parata di novità che racconta una Nissan arrivata a Ginevra con grandi ambizioni. Lo conferma Paul Wilcox, capo marketing e vendite di Nissan Europa. "In quattro anni la nostra quota di mercato è cresciuta del 50%. Dalla prima auto prodotta nel 1982 abbiamo costruito oltre 10 milioni di unità. Mentre molti cercano di fuggire dall'Europa Nissan viene a produrre qui e nei prossimi tre anni lancerà 15 nuovi modelli, con l'obiettivo di tornare protagonista dei segmenti B e C e di portare le emozioni e prestazioni del nostro marchio sportivo Nismo nel cuore della gamma".     La presentazione parte dalla nuova Note "una nuova Nissan costruita in Europa per l'Europa". Derivata dalla concept Invitation, Note ha linea accattivante e l'immagine solida e affidabile dell'auto fatta bene, dentro e fuori. Un'auto che, a detta del manager, potrebbe rivelarsi la scelta intelligente per 100.000 clienti l'anno a cui Nissan offre anche una gamma di tecnologie avanzate e accessibili a molti. Sistemi complessi ed efficaci come la Safety Shield Technology che trasmette su un monitor digitale le informazioni dei sistemi Around View Monitor, Blind Spot Warning, Moving Object Detection e Lane Departure Warning, per condurre l'auto nelle massime condizioni di sicurezza.     Per il capitolo a zero emissioni Nissan presenta la Leaf europea. L'elettrica, già venduta in oltre 50.000 unità, sarà costruita nello stabilimento britannico di Sunderland ed evoluta in numerosi dettagli, tra cui la ricarica in metà tempo, l'autonomia portata a 199 km e la tecnologia Around View Monitor che permette manovre di parcheggio controllando dalla plancia ogni lato della vettura. Nissan ha anche avviato una campagna che ha portato i punti di ricarica in Europa, da 200 a 1.400 negli ultimi 12 mesi.     Forma e funzione sono gli argomenti della Concept Resonance, uno studio Nissan sul design dei futuri crossover. Creato da Nissan Design America, il concept Resonance sperimenta con successo nuove idee e tecnologie pensate per l'utilizzo ottimale da parte degli automobilisti. L'architettura della Resonance suggerisce un'atmosfera da viaggio avveniristico in prima classe. La visione futurista prosegue con il gruppo propulsore ibrido elettrico, che combina prestazioni e minime emissioni. 
Per gli appassionati esordisce l'edizione 2013 della coupé sportiva GT-R, i cui numeri parlano da soli. La GT-R 2013 raggiunge i 100 km/h in 2,7 secondi. Un tempo record ottenuto con iniettori, valvola bypass del turbocompressore e taratura delle sospensioni tutti nuovi.     A chiudere la sfilata di novità è la Juke n-tec, variante di un'auto ancora in forte ascesa. Tra le specifiche della n-tec un sistema Nissan Connect con tecnologia "Send To Car" di Google, a cui si aggiungono l'accesso al database dei punti di interesse di Google e le mappe illustrate su uno schermo da 5,8".  
