#titolo Doppia sede Parlamento, conservatori Ue all'attacco - La voce degli Eurodeputati - ANSA Europa
  STRASBURGO -  Conservatori all'attacco  contro la  doppia sede  del Parlamento europeo, che ogni mese si trasferisce da Bruxelles a Strasburgo per tenervi le sessioni plenarie. Ma il presidente Francois Hollande ha difeso la sede in Alsazia, che per i Trattati e' quella principale anche se la stragrande maggioranza dei parlamentari si e' piu' volte espressa contro la mensile 'transumanza', costosa tanto in termini economici quanto di emissioni per il trasferimento di migliaia tra parlamentari e funzionari.  
   
 Il capogruppo dei 'tory' britannici, Martin Callanan, ha  sfidato il presidente Francois Hollande  a rinunciare al veto alla sede unica a Bruxelles. ''Strasburgo e' una citta' molto bella, che va vista almeno una volta nella vita, non una volta al mese'' ha detto, aggiungendo che ''se lei fosse davvero europeista, accetterebbe di cambiare i trattati in modo che il Parlamento possa decidere in autonomia dove lavorare''.  
   
 ''Difendo Strasburgo perche' e' la storia che ci ricorda il ruolo di Strasburgo come capitale europea'' ha replicato Hollande, affermando che dubitarne significherebbe anche ''mettere in dubbio le convinzioni europee''. Nei giorni scorsi il capogruppo di socialisti-democratici, Hannes Swoboda, aveva affermato che l'Eliseo aveva mostrato una disponibilita' a trattare l'argomento della sede unica del Parlamento europeo, purche' a Strasburgo - che dalla mensile sessione plenaria ha un consistente ritorno economico - confluissero le  agenzie europee  attualmente disseminate tra i paesi dell'Unione. 
   
    
