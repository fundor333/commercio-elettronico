#titolo Vinitaly: L'acqua? Fa da sponsor al vino - Fiere&Eventi - Terra&Gusto
  - L'acqua, per una volta, promuove il vino. Sì, perché partner tecnico del Vinitaly, a Verona dal 7 al 10 aprile, e fornitore  degli incontri ufficiali della manifestazione scaligera sarà l'Acqua Fiuggi, conosciuta fin dai tempi dei Romani e tradizionalmente indicata per combattere la calcolosi e la scarsa funzionalità renale. 
La presenza al Vinitaly rappresenta il primo passo di un generale progetto di rilancio e riposizionamento sul mercato dello storico brand laziale. Dal 2012 infatti il comune di Fiuggi, da sempre proprietario delle acque, ha riacquistato la gestione diretta della produzione e dell'imbottigliamento (un tempo affidata al gruppo Sangemini) fino a creare una struttura interna di commercializzazione. A fronte di uno investimento di 3 milioni di euro, la prima uscita pubblica della "nuova Fiuggi" coinciderà con la partenza di una campagna di promozione che vedrà, tra le altre cose, il lancio del formato 3/4 per le bottiglie destinate alla ristorazione e un leggero restyling del logo. Per identificare un prodotto destinato al benessere e al consumo quotidiano.     "L'acqua è dei cittadini di Fiuggi, rappresenta un'intera comunità e il suo sistema di accoglienza", dice il sindaco Fabrizio Martini. "E' importante quindi riportarla ai vertici della grande famiglia delle acque minerali italiane e tra le eccellenze da far conoscere all'estero. Abbiamo intrapreso azioni di gestione mirata, risanato i campi pozzi e possiamo contare su un bacino assolutamente affidabile". 
L'acqua di Fiuggi e' un vero oro blu. Dalle sue sorgenti ne sgorgano infatti 5 litri al secondo, con una produzione di 60 milioni di bottiglie l'anno. Un'acqua insomma poco disponibile ma molto molto pregiata.  
