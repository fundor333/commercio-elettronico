#titolo Chiede ricongiungimento moglie 15enne, no da Comune Vicenza - Cronaca
VICENZA - Un marocchino 31enne residente a Vicenza sposatosi nel 2012 a Marrakech con una 15enne si e' visto rifiutare il ricongiungimento per la giovane eta' della moglie.    Secondo l'ufficiale di Stato Civile del Comune berico, l'anagrafe non permette di riconoscere in questo caso il matrimonio e ha respinto la richiesta di Abdleghani Bousetaoui, cittadino italiano dal 2010, invitandolo ad aspettare il compimento dei 19 anni della ragazza. 
 L'immigrato che per le nozze aveva ottenuto tutti i permessi indispensabili in Marocco, compresi il parere favorevole del padre della donna e il volere della stessa, ha presentato ricorso, come indica Il Giornale di Vicenza, al giudice. 
 Per il legale Paolo Miele che assiste l'immigrato ''non e' possibile che esistano matrimoni postdatati'' ed in ogni caso ora che la giovane ha 16 anni sarebbe possibile trascrivere l'atto.    Il Comune avrebbe rifiutato la trascrizione del matrimonio per elementi contrari all'ordine pubblico italiano'' e trasmesso gli atti alla Procura della repubblica che avrebbe tuttavia gia' archiviato il caso perche' non sussisterebbero reati.  
