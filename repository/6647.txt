#titolo Qui Spagna: sogno Xavi, orgogliosi di noi - Mondiali Sudafrica
  (ANSA) - JOHANNESBURG - Arriva un giorno storico. Lo dice David Villa, lo ripete Xavi, lo ribadisce il ct Del Bosque, il tutto nella conferenza stampa della Spagna svoltasi al Soccer City. Ora la Nazionale che sta per giocare la finale mondiale contro l'Olanda deve fare soltanto quell'ultimo passo verso la gloria, che merita da tempo e in parte ha gia' raggiunto due anni fa con la conquista dell'Europeo.    Affronta un'avversaria che gioca bene ed all'attacco come lei, ovvero l'Olanda che finora ha sempre vinto, in una delle sfide per il titolo piu' aperte di sempre. A meno che gli olandesi, visto che questa Spagna assomiglia cosi' tanto al Barcellona di Guardiola, non si metta a fare come l'Inter che al Camp Nou ed a San Siro ha neutralizzato i 'blaugrana' muovendosi (con grande sagacia) soprattutto in contropiede. 
 ''Non credo che l'Olanda faccia come l'Inter di Mourinho - chiosa Del Bosque - e si metta ad aspettarci indietro''. Il paragone secondo il ct non e' proponibile, ''perche' l'Olanda gioca un calcio offensivo simile al nostro, e non credo che vorra' snaturare le proprie caratteristiche. Ha giocatori con molta qualita' e rapidi, che pensano soprattutto a verticalizzare il gioco''.     Di sicuro gli allievi di Del Bosque sanno gia' cosa li aspetta. ''Se patiranno l'ansia di giocare questa finale? Non credo - dice il tecnico, ancora una volta indeciso se schierare in attacco Pedro o Fernando Torres al fianco di Villa  - Sono tranquillo, perche' i miei hanno molta esperienza di partite internazionali, e hanno smaltito l'euforia di essere arrivati in finale. Ora siamo pienamente consapevoli di che tipo di match ci aspetta''. 
 Il sogno e' che il momento magico continui e che la 'Roja', la Nazionale, unisca davvero il paese. ''E' bello - dice Del Bosque, che ha ricevuto una telefonata di re Juan Carlos - che in Spagna la Nazionale ha unito il paese, e ci sono bandiere nazionali anche in quelle finestre dove prima c'erano solo i vessilli delle varie comunita' autonome. Vorrei che cio' che sta provocando il calcio ci fosse sempre, che tanta gente in Spagna fosse meno radicale e che la Nazionale unisse tutti sotto un'unica bandiera''.    Sta gia' succedendo a Barcellona, dove non si parla piu' solo della squadra di Guardiola - che peraltro fornisce giocatori in abbondanza, e anche moduli tattici, alla selezione - ma anche, e soprattutto, di quanto potrebbe accadere domani, al punto che la citta' e' gia' tutta colorata di giallo e rosso 
 ''Non siamo solo quelli del Barcellona, e' la Spagna intera a sentirsi orgogliosa di come giochiamo - sottolinea Xavi, leader di questa Nazionale che da' spettacolo - anche se e' vero che qui ci sono molti del Barca e che il modo di giocare e' simile''. Fra il centrocampista spagnolo e Sneijder sara' un 'duello nel duello' per il Pallone d'oro speciale come miglior giocatore del Mondiale. ''A me interessa solo vincere la Coppa - dice Xavi - il resto non conta. Detto che per me il calciatore numero uno al mondo rimane Messi, anche se qui e' uscito nei quarti di finale, in questo momento non penso ai riconoscimenti individuali, che comunque sono sempre il frutto degli sforzi del collettivo. Vorrei solo che facessimo quell'ultimo passo verso cio' che tutti sogniamo, e anche meritiamo''. 
 Secondo il 'regista' della Spagna, ''in entrambe le squadre, che hanno un modo di giocare simile e sempre offensivo, ci sono giocatori molto importanti e chi fara' piu' possesso palla avra' maggiori possibilita' di vincere: la chiave della partita sara' questa. Dovremo imporre la nostra personalita' e curare anche i minimi dettagli. Segniamo troppo poco rispetto alla mole di gioco che produciamo, ma quando crei molte occasioni, come facciamo noi, prima o poi il gol arriva. E domani spero sia quello vincente''.  
