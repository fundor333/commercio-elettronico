#titolo Dakar: De Rooy e Biasion, affidabilita' Iveco arma in piu'  - Speciali - Motori
  TORINO - "Sento molta più pressione dell'anno scorso. Siamo consapevoli dei nostri mezzi, ma sappiamo anche che alla Dakar tutto può accadere...". Un anno dopo il trionfo al rally off road del Sudamerica, Gerard de Rooy e Iveco si presentano ai nastri di partenza della corsa più emozionante, e pericolosa, del mondo. 
   "Partiamo da numeri uno - aggiunge il leader del team olandese motorizzato Iveco - ma questo vale soltanto il primo giorno. E noi sappiamo che la Dakar è una lunga corsa". Oltre 8 mila chilometri da Lima a Santiago del Cile, passando attraverso il deserto peruviano e, per due volte, la Cordigliera delle Ande. Un banco di prova per l'affidabilità dei camion che Iveco - assicurano i piloti - ha migliorato ancora rispetto all'anno scorso. 
   "Siamo pronti per le dune del deserto peruviano - promette Miki Biasion, il pilota italiano del team -che è uno dei passaggi più delicati di quest'anno". E che la corsa abbia inizio.  
