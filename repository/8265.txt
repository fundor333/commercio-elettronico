#titolo E' record su Twitter, 20 milioni di 'cinguettii' - Photostory Primopiano
ROMA - Le elezioni presidenziali Usa hanno segnato il record storico di 20 milioni di tweet nel corso della notte elettorale, è l'evento politico più gettonato sul social network nella storia americana, con uno sbilanciamento di 'hashtag' a favore di Barack Obama. 
 E in Italia in cima ai 'topics' spunta anche un sorprendente #GoodLuckObamaFromItaly. Tutte tendenze della rete che però, si sa, possono cambiare molto velocemente. "Non importa di quale colore politico tu sia, l'importante è che tu vada a votare", "che possa vincere il migliore", sono alcuni dei messaggi che si leggono su Twitter; appelli a non astenersi collegati all'hashtag mondiale 'Happy Election day'. E l'Italia al momento tifa per Obama. "Se l'America non lo vuole, non c'é problema ce lo prendiamo noi", "se ci fossero politici così in Italia i problemi che abbiamo sarebbero tutti risolti", scrivono alcuni tweet che partono dal nostro Paese collegati a #GoodLuckObamaFromItaly. 
 Sempre su Twitter, è molto interessante lo strumento messo in piedi per le elezioni che si chiama 'Political Engagement Map' (ecco il link: https://election.twitter.com/map). In pratica mostra i 'tweet' postati dai due canditati che hanno ottenuto maggiore riscontro da parte degli utenti. Il tutto trasferito su una mappa degli Stati Uniti e su un grafico, che mostra il livello di coinvolgimento degli iscritti. "Nessuna famiglia dovrebbe scartare una lettera di accettazione del college perché non ha i soldi": è il tweet di Obama che ha riscontrato più favori (é stato postato il 7 settembre); "Nel suo giorno più cupo, l'America è unita sotto Dio nella ricerca di pace e libertà in patria e fuori", è invece il tweet di maggior successo di Mitt Romney (11 settembre). Su Facebook sia Obama che Romney continuano a postare appelli ad andare a votare, con il team del presidente uscente cha ha messo a punto un'applicazione che gli utenti possono utilizzare per far sapere ai loro 'amici' che sono andati a votare. Infine, 'Google Politics and Elections' funziona come un vero e proprio media: fornisce aggiornamenti su articoli, video, sondaggi e trend riguardanti i singoli candidati. 
 Ecco il link: http://www.google.com/elections/ed/ushttp://www.google.com/elect ions/ed/us.  
