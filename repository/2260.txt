#titolo Infrastrutture: Olt avvia procedure per riaprire incile Arno - Porti e Logistica - Mare
   (ANSA) - PISA, 23 GEN -  Olt Offshore Lng Toscana , la società che realizzerà il rigassificatore off shore al largo delle costa pisano-livornese, ha avviato le procedure di gara per la prima fase della riapertura del canale Incile, il collegamento tra l'Arno e il Canale Navicelli, per ripristinare la navigabilità dal centro di Pisa al porto di Livorno. Lo rende noto il Comune di Pisa. 
 "In questa prima fase dei lavori - spiega una nota dell'amministrazione comunale - verranno rimosse le acque e i fanghi, che attualmente sono presenti nel tratto di canale oggetto dell'intervento. Dopo l'individuazione dell'azienda incaricata di svolgerli, gli interventi dovranno essere ultimati nell'arco di 60 giorni dalla consegna lavori. Nel frattempo sarà indetta, con la modalità dell'offerta economicamente più vantaggiosa, la gara per la realizzazione dell'opera definitiva in modo da non lasciar trascorrere intervalli significativi tra la fine della pulizia del canale e l'inizio dell'intervento principale. Questa seconda fase dovrebbe terminare nei primi mesi del 2015 per un costo complessivo a base d'asta di circa 4,8 milioni di euro".  
 Tra gli interventi più significativi c'é anche la realizzazione del sistema di porte vinciane che permetterà di regolare il livello tra l'Arno e il canale dei Navicelli, in modo da rendere il tratto facilmente navigabile per gran parte dell'anno indipendentemente dalla portata del fiume. "La riapertura del canale Incile - conclude il Comune - contribuirà a creare un circuito navigabile importante per nautica, turismo e trasporti. Permetterà alle industrie nautiche, che operano nella darsena pisana, di avere accesso diretto sia al porto di Livorno che a quello di Marina di Pisa, in fase di completamento". (ANSA).   
