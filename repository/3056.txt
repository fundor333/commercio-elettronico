#titolo Potocnik, priorita' ambiente 2013 smog e efficienza risorse - Istituzioni e UE - Ambiente&Energia
 
            
            BRUXELLES - Emergenza smog e uso efficiente delle risorse
saranno il filo rosso dell'azione della Commissione europea sul
fronte ambiente quest'anno. ''Nel 2013 continuero' a concentrare
i miei sforzi per rendere l'Europa un posto dove le persone
vivono in un ambiente naturale sicuro e in salute e dove il
progresso economico si basa su un'economia sostenibile e verde''
ha detto all'ANSA il commissario Ue all'ambiente, Janez
Potocnik. 
   ''In particolare - ha aggiunto Potocnik - mi concentrero' sul
miglioramento delle politiche sulla qualita' dell'aria, cosi'
come continuero' a perseguire la nostra agenda per un uso
efficiente delle risorse, integrando le preoccupazioni
ambientali in tutte le politiche Ue e lavorando ad una migliore
attuazione della legislazione ambientale europea''. 
  L'emergenza smog sara' al centro del principale evento a
livello europeo sul fronte ambientale, la 'Green week', una
maxi-conferenza che si tiene ogni anno a Bruxelles, riunendo
migliaia di partecipanti provenienti da tutto il mondo. In
autunno invece e' attesa la revisione delle norme Ue sulla
qualita' dell'aria, probabilmente con l'arrivo di una nuova
direttiva. 
   Direttiva che secondo il direttore esecutivo dell'agenzia
europea dell'ambiente (Aea), Jacqueline McGlade, dovra'
affrontare il problema dell'attuazione delle norme a livello
locale, producendo '' conoscenze piu' moderne e aggiornate di
come la qualita' dell'aria viene influenzata dal trasporto
stradale e dall'impatto regionale dei cambiamenti climatici''. La revisione delle norme secondo McGlade ''deve stabilire
standard elevati per l'esposizione agli inquinanti'', con un
approccio specifico a livello regionale. Inoltre la nuova
direttiva anti-smog ''dovrebbe abolire sussidi nocivi - afferma
il direttore esecutivo dell'Aea - che hanno un effetto diretto
sulla qualita' dell'aria''. 
  Oltre al dossier inquinamento, l'agenda Ue del 2013 vede anche
altri temi in pista, con comunicazioni e proposte legislative
dell'esecutivo europeo. A febbraio arrivera' la revisione del
regolamento Reach sulla fabbricazione e l'uso di prodotti
chimici, mentre fra febbraio e marzo e' previsto un 'libro
verde' sui rifiuti plastici.  Saranno in discussione al
Parlamento europeo il settimo programma d'azione ambientale, la
strategia sull'acqua, la proposta per il riciclo delle navi,
l'aggiornamento della direttiva sulla valutazione d'impatto
ambientale (Via). Sempre per il 2013 sono attese dalla
Commissione Ue le comunicazioni sull'edilizia sostenibile e sul
cibo sostenibile, ma anche sulle infrastrutture 'verdi'.
