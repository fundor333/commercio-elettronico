#titolo Balneari: Sib, da commissione Ue imprecisioni e inesattezze - Uomini e Mare - Mare
   (ANSA) - ROMA, 11 GEN - Il  Sib  ( Sindacato italiano balneari ) torna a chiedere una interlocuzione fra le Istituzioni europee e quelle italiane per un approfondimento sul tema delle aste delle concessioni demaniali marittime. 
 Il Sib rende noto che l'eurodeputato Mara Bizzotto, nelle scorse settimane, aveva chiesto alla Commissione europea, con una interrogazione, se "la legge spagnola è compatibile con la direttiva" comunitaria e se "ritiene essa che possa costituire un modello giuridico adatto anche alla situazione italiana, sul quale basare una normativa ad hoc in grado di tutelare il settore dei servizi balneari". 
 Il Commissario Europeo Michel Barnier, a nome della Commissione, nei giorni scorsi, ha risposto che "il progetto di riforma non sembra sollevare problemi di incompatibilità con i principi stabiliti dalla direttiva sui servizi" in quanto "la proroga per altri settantacinque anni delle concessioni prevista nel progetto di riforma spagnolo non riguarda le autorizzazioni rilasciate a prestatori che forniscono servizi sulle spiagge avvalendosi di infrastrutture mobili, come bar e chioschi" ma riguarderebbe esclusivamente "concessioni accordate ai proprietari per l'uso di fabbricati di loro proprietà costruiti in aree ritornate al demanio marittimo".  
 Secondo il presidente del Sib, Riccardo Borgo, la risposta della Commissione presenta "una serie di imprecisioni ed inesattezze: la durata della proroga prevista dal progetto spagnolo non è di ulteriori settantacinque anni ma di quarantacinque (attualmente la durata è di trenta anni) in quanto si prorogano le concessioni demaniali vigenti fino alla durata complessiva di settantacinque anni; la proroga spagnola non si riferisce solo ai proprietari che sono stati "demanializzati" con la 'Ley de costas' n. 22 del 28 luglio 1988 ma anche a tutte le concessioni demaniali marittime; infine anche nella situazione italiana si è creata una "ambiguità" normativa". 
 "In definitiva - conclude Borgo - la recente risposta di Barnier conferma la corretta attenzione della Commissione per garantire la certezza del diritto per i proprietari nonché la sua insufficiente e incompleta informazione sia sulla situazione normativa spagnola che, soprattutto, su quella italiana". (ANSA).   
