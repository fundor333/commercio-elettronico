#titolo Tutte le domande sull'asteroide 2012 DA14 - Spazio & Astronomia - Scienza&Tecnica
  La sera del 15 febbraio l'asteroide 2012 DA14 passerà a una distanza di circa 27.700 dalla Terra. Ecco come la Nasa e l’Agenzia Spaziale Europea rispondono alle domande più frequenti su questo oggetto. 
-  Che cos'è l’asteroide 2012 DA14? 
Appartiene alla categoria degli oggetti che transitano vicini alla Terra (Near-Earth Object). Del diametro di circa 45-50 metri, il 15 febbraio 2013, alle ore 20,43 (ora italiana) l’asteroide passerà vicino alla Terra. Al momento del massimo avvicinamento l’asteroide sorvolerà l’Oceano indiano. La sua composizione non è nota e si stima pesi circa 130.000 tonnellate, ma solo con le osservazioni radar si potrà ottenere una stima più precisa delle dimensioni di questo sasso cosmico. 
-  Quanto disterà al momento del massimo avvicinamento? 
Passerà a circa 27.650 chilometri dalla superficie terrestre, un decimo della distanza Terra- Luna (situata a 380.000 chilometri dal nostro pianeta). Il passaggio avverrà molto al di fuori dell'atmosfera terrestre ma all'interno della fascia di satelliti in orbita geostazionaria, che si trova a 35.800 chilometri dalla Terra. 
-  Che cosa rende speciale questo asteroide? 
L’avvicinamento dell’asteroide 2012 DA14 è il più vicino approccio alla Terra mai previsto per un oggetto così grande. 
-  L’asteroide potrebbe colpire la Terra?  
No. L'orbita dell'asteroide 2012 DA14 è ben conosciuta, l’oggetto non si avvicinerà più 27.650 chilometri alla Terra durante il suo passaggio ravvicinato del 15 febbraio. L'orbita dell'asteroide intorno al Sole, spiega la Nasa, è grosso modo simile a quella della Terra, e per questo i passaggi sono relativamente vicini all'orbita del nostro pianeta. Ma quello di quest'anno è di gran lunga il passaggio più ravvicinato di questo oggetto. Il prossimo approccio più stretto alla Terra avverrà il 16 febbraio 2046, quando l'asteroide passerà a quasi un milione di chilometri dalla Terra. 
-  C’è il rischio che l’oggetto possa collidere con uno o più satelliti? 
I rischi sono minimi perché l’asteroide passerà all’interno dell’anello dei satelliti geostazionari, che si trovano a 35.800 chilometri dalla Terra. Praticamente non ci sono satelliti in orbita alla distanza alla quale passerà l’oggetto. 
-  Quanto a lungo si fermerà nel sistema Terra-Luna? 
Circa 33 ore. La sua orbita lo porterà alle 4 (ora italiana) del 15 febbraio, all'interno del sistema Terra –Luna che lascerà il 16 febbraio alle 13 ora italiana. 
-  Chi ha scoperto l'asteroide 2012 DA14? 
Un gruppo di astrofili spagnoli del programma Survey La Sky Sagra, gestito dall'Osservatorio Astronomico di Maiorca in Spagna, il 22 febbraio 2012. Il programma è finanziato dall’Agenzia Spaziale Europea (Esa). Al momento della scoperta l’oggetto era a 4,3 milioni di chilometri dalla Terra. 
-  Quanti asteroidi hanno le dimensioni di 2012 DA14?  
Si calcola che vi siano circa 500.000 asteroidi vicini alla Terra delle dimensioni di 2012 DA14, ma solo l'uno per cento di questi è stato scoperto. 
-  L’asteroide sarà visibile durante il massimo avvicinamento alla Terra? 
L’asteroide 2012 DA14 avrà una magnitudine apparente di 7,4, questo significa che sarà troppo debole per essere visto ad occhio nudo. Tuttavia lo si potrà osservare facilmente con piccoli strumenti amatoriali, addirittura con un buon binocolo e con telescopi anche modesti, di 60 millimetri di diametro che permetteranno di distinguere il suo movimento fra le stelle. Sarà un’occasione ghiotta quindi per studiosi e appassionati. Con questi strumenti, l’oggetto sarà visibile da Europa (Italia compresa), Africa e Asia. 
-  Che cosa potrebbe accadere se 2012 DA14 colpisse la Terra? 
L’asteroide 2012 DA14 non avrà un impatto con la Terra, ma se un altro asteroide di dimensioni simili dovesse colpire la Terra rilascerebbe circa 2,5 megatoni di energia nell'atmosfera con effetti devastanti a livello regionale. Un confronto potrebbe essere fatto con il cosiddetto "Evento di Tunguska". Nel 1908, a Tunguska, in Siberia, si pensa sia caduto un asteroide del diametro di 30-40 metri (un po’ più piccolo di DA14) . L’oggetto ha causato un'esplosione a un'altezza di 5–10 chilometri dalla superficie terrestre e ha abbattuto 1.200 chilometri quadrati di foresta. Un oggetto delle dimensioni di 2012 DA14, se fosse di ferro potrebbe anche creare un cratere paragonabile al Meteor Crater del diametro di 1,5 chilometri vicino a Flagstaff, in Arizona.  
