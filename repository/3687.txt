#titolo Stampa tedesca: Berlusconi? 'La candidatura di un incubo' - Politica
"La candidatura di un incubo" titola oggi la Sueddeutsche Zeitung, in un articolo durissimo sul ritorno di Silvio Berlusconi. "L'idea che potrebbe di nuovo governare fa inorridire la maggior parte degli italiani così come partner europei", si legge in un commento che viene concluso con un appello all'Europa affinché mandi un segnale chiaro all'Italia: "Con Berlusconi finirebbe di nuovo sul precipizio". 
 "L'incubo sembrava finito - scrive la Sz - tutta l'Europa sembrava profondamente sollevata all'idea che il premier imbarazzante a Roma fosse stato espulso per sempre. E invece ora aleggia di nuovo sull'Italia". La Sz ricorda come otto mesi fa, al vertice europeo di Cannes, l'ex premier italiano abbia negato che il suo Paese fosse in crisi, sostenendo che i ristoranti in Italia fossero pieni. "Se la politica dell'Italia cadesse di nuovo a questo livello, sarebbe davvero un incubo", sostiene Andrea Bachstein, autore del commento. Prima del vertice di Cannes Berlusconi fu fatto fuori dai mercati, continua l'analisi, e ci si può solo "vagamente immaginare" come reagirebbero ora che la crisi si é inasprita e che l'Italia è stata nuovamente declassata. Berlusconi incontra il consenso del "nocciolo duro" del suo elettorato "vaneggiando" sull'uscita dell'Italia dall'euro e "compiacendosi" nei rimproveri a Monti e all'Ue. "Sarebbe bene se il resto d'Europa - è l'appello - desse un chiaro segnale che l'Italia con Berlusconi finirebbe di nuovo molto vicina al precipizio". Intanto le chance dell'ex premier "non sono affatto cattive: né l'opposizione né il suo partito si sono rinnovati". 
 "Il padrino 4". E' il titolo con cui apre invece il quotidiano die Welt, su una grande foto di Silvio Berlusconi. Può esserci un'Italia senza Berlusconi, chiede il giornale nel sottotitolo? "Al momento sì. Ma il 75/enne vuole tornare al potere. E un uomo come lui, che nel resto di Europa viene chiamato volentieri anche il 'padrino', ovviamente non lo dice personalmente. Lo lascia dire: 'Si' Berlusconi è il candidato premier', ha spiegato il suo capogruppo".  
