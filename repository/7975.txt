#titolo La vacanza e' formato bambino   - In Viaggio
  Le mini-vacanze sono sempre più diffuse, ma non si tratta di ferie brevi: sono i piccoli turisti ad aumentare, intesi come bambini e ragazzi in viaggio con la famiglia o da soli, senza mamma e papà. Secondo l'Osservatorio Nazionale sul turismo giovanile, nel 2012 ben il 76% delle famiglie italiane ha fatto almeno una vacanza di una settimana con figli minorenni, mentre l'Istat rileva che gli under 14 sono coloro che viaggiano di più: ogni anno oltre il 60% dei bambini effettua almeno una vacanza.    Mini-vacanze crescono, dunque. 
 E la richiesta di tour, villaggi, campeggi per famiglie e campi scuola riservati ai soli bambini è diventata così estesa da portare alla nascita di una fiera dedicata, che si ripete da dieci anni. E' proprio ai desideri e alle esigenze turistiche dei più piccoli che si rivolge 'Children's Tour', il salone delle vacanze 0-14. Organizzato da studio Lobo e ModenaFiere, si terrà dal 15 al 17 marzo nel quartiere fieristico di Modena.    I genitori potranno incontrare direttamente località turistiche, villaggi, alberghi e strutture ricettive, parchi tematici, camp sportivi e centri per le vacanze studio, fattorie didattiche e percorsi naturalistici che hanno dato vita a servizi ad hoc per il target 0-14. Per i piccoli protagonisti gli espositori hanno predisposto numerose attività di intrattenimento per far sperimentare ai bambini un 'assaggio' delle vacanze pensate appositamente per loro attraverso laboratori creativi e spettacoli.    La fiera ospita località e strutture ricettive provenienti da tutta Italia, per un totale di oltre 200 espositori che al tema bambino, alla sua sensibilità e alle sue esigenze, riservano progetti specifici. 
 Per la decima edizione non mancano le novità, con sei nuove aree al debutto: quella interamente dedicata agli itinerari escursionistici, alle fattorie didattiche, agriturismi, ai camp sportivi e ai parchi avventura, al settore food e persino alle 'vacanze a 4 zampe' dedicata alle famiglie con animali al seguito. (ANSA).  
