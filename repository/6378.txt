#titolo I primi uccelli 'mamme a metà' - Biotech - Scienza&Tecnica
  Nel corso dell'evoluzione le femmine di uccello sono diventate 'mamme a metà' per poter volare meglio: pur avendo due ovaie, come i loro antenati dinosauri, hanno perso la funzionalità di quella destra per ridurre il peso in volo durante la stagione riproduttiva. Questo passaggio fondamentale e' stato 'fotografato' dai follicoli ovarici fossilizzati di tre volatili primitivi vissuti 120 milioni di anni fa e descritti per la prima volta sulla rivista Nature dal gruppo di paleontologi dell'Accademia cinese delle scienze coordinato da Zhonghe Zhou. 
I tre esemplari sono stati rinvenuti nella Cina nord-orientale, nel gruppo Jehol, e risalgono al Cretaceo inferiore. I follicoli ovarici, impressi ancora nella roccia e visibili come delle piccole sfere brune a livello del ventre, dimostrano che queste tre femmine erano prossime all'ovulazione: le ovaie erano simili per morfologia a quelle dei dinosauri, ma soltanto una, quella di sinistra, risultava attiva, proprio come avviene anche negli uccelli moderni. 
Tenendo conto della posizione di questi esemplari nella roccia e quindi della loro collocazione nel percorso evolutivo, i paleontologi ipotizzano che l'ovaia destra funzionante sia stata 'persa' nella transizione dai dinosauri agli uccelli. Secondo la teoria più accreditata, l'inattivazione dell'ovaia destra sarebbe stata un passaggio necessario per ridurre il peso delle femmine di uccello durante il volo.  
