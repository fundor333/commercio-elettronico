#titolo Casini: 'Controsenso mettere insieme me e Berlusconi' - Politica
"Mettere insieme Casini e Berlusconi è un controsenso, è ridicolo per lui e per me, significa che questi dieci anni sono passati invano". Lo ha detto  Pier Ferdinando Casini  a Porta a Porta parlando della casa dei moderati. "Non è un problema - ha concluso - di nominalismo ma di politica". 
 "Qualsiasi aggregazione dei moderati non può che partire" dalla "autocritica" rispetto al passato e da quanto fatto dal presidente Monti che ha promosso una "spirito di collaborazione tra partiti diversi" mentre nel passato si è andati avanti con concetti come "le ronde", ha aggiunto Casini replicando a una domanda sulla costituente dei moderati promossa dal presidente Renato Schifani. "Se vogliamo partire da qui - ha detto - si può ragionare". 
 I referenti dell'appello ai moderati "sono tutti coloro i quali hanno a cuore lo spirito di servizio del nostro Paese", e tutti loro "non dovrebbero sottrarsi a questo appello". Lo ha detto il presidente del Senato  Renato Schifani  a Porta a Porta. Casini, ha aggiunto "per la sua storia non dovrebbe mancare". 
 La costituente dei moderati è una strada che va percorsa "senza dietrologia del passato" e "senza dover rinnegare", tra l'altro che Casini è stato eletto presidente della Camera con i voti del centrodestra, ha sottolineato Schifani. Questa strada va percorsa, ha aggiunto, "resettando il passato, abbandonando le scorie del passato".  
