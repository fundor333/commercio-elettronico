#titolo EUROREGIONE: AL VIA FORUM PA ADRIATICO-IONICA - Cooperazione Internazionale
     (ANSA) - CAMPOBASSO, 10 LUG - ''La Pubblica Amministrazione
ha un ruolo fondamentale in ogni progetto o iniziativa di
sviluppo di una societa' in generale, ma anche dell'economia nei
suoi vari aspetti singolari in particolare. Con questa
consapevolezza abbiamo aderito al progetto che mira a realizzare
nella nostra Regione un luogo di coordinamento delle politiche
di alta formazione per le Pubbliche Amministrazione portato
avanti dall'Eipa rivolte all'area Adriatico-Ionica''. Lo ha
detto il Presidente della Regione Molise, anche nella sua veste
di presidente dell'Euroregione Adriatico-Ionica, Michele Iorio,
aprendo nel primo pomeriggio di oggi, presso l'Hotel Centrum
Palace di Campobasso, i lavori del ''Forum della pubblica
Amministrazione Adriatico-Ionica''.    ''Un'area - ha aggiunto Iorio - che ha un interesse
sicuramente legato al bacino adriatico, ma che ha l'ambizione di
avere un orizzonte rivolto al Mediterraneo e in generale
all'intera Europa. Abbiamo l'interesse come Regione Molise, ma
anche come Euroregione Adriatico-Ionica, di scambiare buone
pratiche amministrative e di implementare la formazione dei
nostri funzionari e dirigenti al fine di creare una Pubblica
Amministrazione che deve poter svolgere appieno le sue funzioni
di fornitore di servizi, di vigilanza e controllo, di sostegno
concreto ed effettivo alle libere iniziative dei cittadini e
delle imprese''. 
   Nel Forum, organizzato dalla stessa Regione Molise, dal
Ministero del Lavoro e delle Politiche Sociali e dal Fondo
Sociale della UE, e' stato presentato anche il progetto AIRPAS. AIRPAS (Adriatic Ionian Public Administration) e' un progetto
gestito dall'Istituto Europeo di pubblica Amministrazione (EIPA)
e finanziato dalla Regione Molise nell'ambito del Fondo Sociale
Europeo. L'obiettivo del progetto e' la costituzione di un
Centro di Alta Formazione regionale, AIRPAS, a Campobasso,
finalizzato alla promozione dello sviluppo locale,
all'occupazione e all'innovazione, al fine di rafforzare e
migliorare le competenze amministrative e professionali nella
cooperazione transnazionale ed interregionale.    Nell'ambito del progetto, EIPA ha organizzato a Campobasso il
primo Forum della Pubblica Amministrazione Adriatico-Ionica che
si e' aperto oggi e si chiudera' il prossimo 12 luglio. Il Forum
riunira' un vasto pubblico composto da: esperti e rappresentanti
delle autorita' regionali e locali, del settore produttivo,
accademico, delle organizzazioni internazionali, per dibattere e
scambiare informazioni sui fabbisogni formativi e per rafforzare
la cooperazione internazionale. Durante i tre giorni del Forum,
saranno presentate e discusse tematiche europee di interesse
strategico per la pubblica amministrazione. Al termine di ogni
sessione di docenza plenaria, i partecipanti saranno divisi in
tre gruppi di lavoro e dovranno individuare, sulla base delle
proprie competenze e ruoli, i bisogni formativi in relazione
all'argomento discusso nella sessione plenaria. (ANSA).
