#titolo Con Mondiali tra un anno 'boom' per Sudafrica - Scopri il Sudafrica
(di Paolo Teodori) 
 ROMA - La vetrina dei mondiali di calcio fara' da volano ai flussi turistici degli italiani verso il Sudafrica, pero' solo a partire dal 2011. O quantomeno dall'inizio dei prossimi mesi invernali, che coincidono con l'avvento dell'estate nel paese africano. ''Dai nostri dati ci aspettiamo un vero e proprio boom di interesse per questo paese soltanto a campionati conclusi - spiega  Roberto Corbella , presidente dell' Astoi , l'associazione dei tour operator della Confindustria - anche se finora in termini quantitativi il Sudafrica non ha evidenziato ancora grandi flussi di vacanzieri''. 
 Potrebbe succedere insomma, spiega, ''cio' che e' accaduto con le olimpiadi in Cina, che alla fine hanno spinto tanti nostri turisti ad andare a visitare il paese asiatico''.  Insomma, non ci sara' il boom immediato, sottolinea Corbella, ''anche per i costi non proprio contenuti di questa vacanza, tuttavia pensiamo che si possa archviare un incremento intorno al 10% rispetto all'anno scorso, soprattutto per l'interesse che la manifestazione desta in tanti appassionati, anche tantissimi giovani''. 
 Un'analisi approfondita sui flussi mostra in ogni caso piu' di una sorpresa: tra dicembre e gennaio dell'anno scorso, spiegano dall'Ente per il turismo sudafricano, gli italiani che hanno visitato il paese sono stati poco meno di 60 mila, archiviando un +7,8% rispetto al 2008, conferendo cosi' la palma all'Italia per il paese piu' affezionato al Sudafrica, visto che e' stato l'unico, in ambito europeo (soprattutto nei confronti di Francia, Germania, Inghilterra e Olanda) ad esprimere un aumento dei viaggiatori. In ogni caso, viene sottolineato,  e' possibile che il periodo dei mondiali, ma anche la seconda parte di luglio e tutto agosto, coincida con un raffreddamento delle partenze dall'Italia; tuttavia ''l'effetto vetrina'' dei mondiali potrebbe cominciare a rimpolpare le prenotazioni - soprattutto famiglie e comitive di amici - tra novembre e dicembre. 
 Un altro segno piu' i vacanzieri affezionati al Sudafrica potrebbero strapparlo nel periodo dei campionati. O subito a ridosso, prevede l'Ente per il turismo del Sudafrica: potrebbero essere anche 6 mila i nostri connazionali pronti a partire, ma - sottolineano - ''tutto dipende dall'andamento della nostra nazionale''.  In sintonia con i tour operator della Confindustria, anche l'Ente sudafricano stima che il 2010 possa essere un anno di stallo in vista di un 2011 brillante. E ribadisce: ''e' chiaro che un grande ritorno di immagine potrebbe comportare nel giro di pochi mesi performance di tutto rispetto da parte dei nostri turisti, soprattutto in inverno, quando in quel paese cominceranno a farsi sentire i primi caldi''.  
