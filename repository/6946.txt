#titolo Ministero vara piano per difendere mare da petrolio - Ambiente e Pesca - Mare
  (ANSA) - ROMA, 13 FEB - Proteggere i mari e gli oltre 8000 chilometri di coste dell'Italia da inquinamenti accidentali, da petrolio e idrocarburi, dalle conseguenze pericolose per l'ambiente di naufragi di mercantili o di incidenti marittimi. E' questo l'obiettivo del "Piano operativo di pronto intervento per la difesa del mare e delle zone costiere dagli inquinamenti accidentali da idrocarburi e altre sostanze nocive", approvato con un decreto dal ministro dell'Ambiente  Corrado Clini . 
 Per consentire un'immediata risposta a possibili sciagure, come quelle che nel passato hanno contaminato le acque italiane e il bacino del Mediterraneo, il piano coordina le attività che devono essere condotte dalle autorità competenti ad intervenire in caso di un incidente marino che può causare inquinamento, accidentale o deliberato. Il piano stabilisce inoltre le procedure necessarie perché la flotta antinquinamento del ministero, proprio nella logica del coordinamento, possa essere impiegata dalle autorità marittime. 
 "Siamo intervenuti per disciplinare e aggiornare, dopo 25 anni dal piano precedente, il coordinamento tra gli enti e le strutture interessate e le misure organizzative da adottare a livello centrale e periferico", ha detto Clini. L'obiettivo è "consentire una direzione efficace delle operazioni di disinquinamento, fissare le misure procedurali di supporto economico e finanziario da mettere in atto per sostenere gli interventi, definire le direttive per l'attuazione degli accordi internazionali da mettere in atto con le autorità dei Paesi confinanti o cointeressati dall'inquinamento in corso; e definire il modo di impiego dei 40 mezzi antinquinamento della flotta del ministero dell'Ambiente".(ANSA)  
