#titolo Usa 2012: weekend-ritiro con Romney per grandi donatori  - Associate
di Stefano de Paolis 
 Due giorni con Mitt Romney. Un'occasione per molti, ma non per tutti: In un lussuoso resort dello Utah, il candidato repubblicano alla Casa Bianca accoglierà nel fine settimana centinaia di suoi sostenitori, che però devono aver donato alla sua campagna elettorale come minimo 50 mila dollari, o averne raccolti più di 250 mila da tanti piccoli donatori. Si tratta di oltre 300 uomini d'affari, scrive il Wall Street Journal, 700 secondo il New York Times, che potranno così stare a contatto diretto con l'aspirante presidente, e anche con esponenti di punta del Gop (Grand Old Party, quello repubblicano) come Condoleezza Rice, Jeb Bush e John McCain, rispettivamente ex segretario di Stato, ex Governatore della Florida ed ex candidato alla Casa Bianca. 
 Sono attesi diversi 'papabili' per posti chiave in una eventuale amministrazione Romney, come l'ex governatore del Minnesota Tim Pawlenty, il governatore della Virginia Bob McDonnell e quello della Louisiana Bobby Jindal. Romney, scrive il Wsj, da così un altro esempio della sua straordinaria capacità di corteggiare il mondo degli affari e i suoi grandi donatori, alle cui e-mail i più stretti collaboratori del candidato repubblicano rispondono regolarmente con grande celerità e che vengono tenti costantemente aggiornati sulla campagna elettorale con 'conference-call' direttamente dagli strateghi di Romney. 
 Il risultato è un flusso costante e copioso di dollari verso la sua campagna: a maggio sono entrati nelle casse del Comitato nazionale repubblicano ben 78 milioni di dollari, contro i 60 che sono invece affluiti al Comitato nazionale democratico. Un sorpasso simbolico, ma anche psicologico, che non a caso allarma il team del presidente Barack Obama, che a sua volta organizza eventi per i suoi sostenitori, ma di più contenuta portata, come le cene a casa dell'attore George Clooney o dell' attrice Sarah Jessica Parker. 
 Obama rende inoltre nota l'indentità di coloro che raccolgono donazioni da donatori minori, al contrario di quanto fa Romney, attirandosi così peraltro diverse critiche. La scarsa propensione di Obama a rivolgere molta attenzione ai suoi grandi donatori è nota, tanto che alcuni la definiscono a volte freddezza; mentre al contrario molti ricchi uomini d'affari sono entusiasti dell'atteggiamento di Romney. Diversi do loro affermano di non aver mai avuto con un candidato alla presidenza degli Stati Uniti un rapporto così stretto come quello che hanno stabilito con lui. E anche per questo, sono evidentemente pronti a staccare assegni pesanti. Sull'altro lato della medaglia, Romney appare però proprio per questo a molti come un candidato di "elité.  
