#titolo Porti: Monfalcone, traffico in crescita nel 2012 (+7,18%) - Porti e Logistica - Mare
  (ANSA) - GORIZIA, 15 GEN - Traffici in incremento nell'anno 2012 al porto di Monfalcone, 3.716.753 tonn (a fronte di 3.467.858 tonn del 2011, +7,18%; +20% sul 2010 e +16% sul 2009). 
Lo rende noto l'Azienda Speciale per lo scalo marittimo che parla di ''risultato assolutamente positivo'' considerando la stagnazione generale''. 
 I settori che piu' tirano sono prodotti metallurgici e cellulosa ma si ''può parlare di impennata sui combustibili minerali solidi (da 581.190 tonn del 2011 a 848.109 del 2012). Anche le auto hanno dato apporto positivo a Portorosega nel 2012, sfiorando 100.000 unità (+8,59% sul 2011), come gli imbarchi, (455.245 tonn; +38%). 
''Si conclude in termini positivi il 2012 - commenta il presidente Azienda Speciale per il Porto di Monfalcone Emilio Sgarlata - sotto l'aspetto dei volumi di traffico.Parallelamente i processi di infrastrutturazione e di aggiornamento tecnologico che l'Azienda Speciale continua a realizzare in porto,forniscono elementi sicuramente positivi in termini di adeguamento alle moderne crescenti esigenze. Mi riferisco in particolare agli approdi 1 e 2, finalmente disponibili ex novo per gli operatori, alla fase di ultimazione del progetto "Autostrade del Mare", con la realizzazione della stazione marittima, all'implementazione di un nuovo e moderno sistema di security, all'attivazione infine di una copertura wifi di tutta l'area di Portorosega'', ha aggiunto. Sgarlata si e' soffermato anche sull'escavo del canale di accesso: l'iter e' stato avviato nel 2011, la vicenda ha subito vari ritardi, la gara dovrebbe essere bandita in autunno''. (ANSA).  
