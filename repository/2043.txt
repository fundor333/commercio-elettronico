#titolo Italia 150: Fassino, 2,5 milioni visitatori a mostre Torino  - Italia 150
  "Sono stati oltre 2,5 milioni finora i visitatori alle mostre organizzate a Torino nell'ambito di Italia 150: di questi oltre 600 mila alle Ogr e 450 mila alla Reggia di Venaria". Lo ha detto il sindaco di Torino, Piero Fassino che oggi ha partecipato alla riunione del Comitato Esecutivo di Italia 150. "Se si aggiungono tutti coloro - ha affermato Fassino, a margine della presentazione del nuovo volo Air Vallee Torino-Pescara - che hanno visitato il Museo nazionale del Cinema, quello dell'Automobile e l'Egizio si va oltre questa cifra. Dimostra quanto Italia 150 sia stata una grande opportunità e come investire sulla cultura sia non un lusso ma un elemento fondamentale di una politica di crescita. Rendere una città attrattiva e accogliente vuol dire creare più opportunità di sviluppo, crescita e lavoro. E per questo servono anche collegamenti e infrastrutture sia aeroportuali che ferroviarie".  
