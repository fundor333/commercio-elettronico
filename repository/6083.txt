#titolo Messico: Javier Aguirre - Gli Allenatori - Mondiali Sudafrica
  Javier Aguirre Onaindia è nato a Città del Messico l’1 dicembre 1958. Aguirre ha intrapreso la carriera tecnica a partire dalla stagione 1995/96, ma in precedenza è stato calciatore di discreto livello – ruolo difensore -, tanto da poter contare 59 presenze con 13 reti nella nazionale maggiore messicana. Aguirre ha giocato nei club messicani di America, Atlante e Chivas, ma anche con gli statunitensi del Los Angeles Aztecs e con gli spagnoli dell’Osasuna. Nel proprio palmares da calciatore Aguirre può vantare 1 campionato messicano, vinto nel 1984 con la maglia dell’America. 
 Nel 1995/96 diviene allenatore dell’Atlante, iniziando la carriera tecnica, quindi, di seguito, guida il Pachuca (dal 1998 al 2001), addirittura la nazionale maggiore del Messico (disputando – tra l’altro - la fase finale dei Mondiali nippocoreani del 2002), quindi l’Osasuna (dal 2002/03 al 2005/06), per assumere la guida tecnica dell’Atletico Madrid a partire dall’estate 2006 fino all’esonero, avvenuto nella fase iniziale della stagione 2008/09. Nella primavera 2009 viene chiamato al capezzale della nazionale messicana, al posto di Sven Goran Eriksson, dopo un avvio di qualificazioni Mondiali pessimo. Aguirre riuscirà ad invertire ben presto la rotta e qualificare il Messico a Sudafrica 2010. Nel frattempo, nel luglio 2009, vince con la nazionale messicana la Gold Cup. Nel suo palmares da allenatore, oltre al titolo appena citato, troviamo 1 campionato messicano di inverno (Pachuca, 1999).  
