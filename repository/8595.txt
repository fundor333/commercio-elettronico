#titolo 'Razzismo contro due nuovi deputati' Strali Pd nei confronti Radio Padania - Politica
  ROMA - Il ministro della Cooperazione e l'Integrazione, Andrea Riccardi, esprime la sua ''affettuosa e convinta solidarieta' ai neodeputati del Pd Cecile Kyenge e Khalid Chaouk, fatti oggetto di gravissime minacce razziste durante una trasmissione di Radio Padania''.    ''Stupisce - dice Riccardi in una nota - che militanti di un partito che governa tre tra le piu' avanzate regioni d'Italia possano lasciarsi andare a commenti cosi' violenti contro l'elezione in parlamento di due rappresentanti della nuova Italia per via dell'origine africana. Ritengo che questi gesti vadano immediatamente stigmatizzati e condannati da parte di tutti, a cominciare dai dirigenti di quel partito, se non si vuole che la situazione, gia' difficile a causa della crisi economica e dell'incertezza politica, diventi insostenibile''.    ''Da parte mia, come ministro competente, ho chiesto all'Unar (l'Ufficio antirazzismo di Palazzo Chigi) di attivarsi per aprire una istruttoria sull'accaduto'' conclude Riccardi. 
 FIANO (PD), MARONI CONDANNI RADIO PADANIA  - "Il governatore Maroni intervenga e condanni le vergognose espressioni razziste e violente intervenute ai microfoni di Radio Padania al programma 'Il punto politico' che attaccavano la presenza in parlamento di due nuovi deputati del Pd, Cecile Kyenge e Khalid Chaouk, la cui colpa, agli occhi degli imbarazzanti militanti leghisti, è quella di avere un colore della pelle non propriamente padano". Lo dice Emanuele Fiano del Pd commentando le minacce di morte contro due esponenti del Pd andate in onda su Radio Padania. "Nessuno spazio e nessuna indifferenza può essere concessa oggi in Italia, a maggior ragione nella drammatica condizione sociale in cui ci troviamo, al benché minimo rigurgito di razzismo e di violenza xenofoba. Quando la rabbia sociale aumenta, lasciare spazio a qualsiasi estremismo può essere letale. Maroni non lasci passare sotto silenzio questo episodio", conclude. 
 RADIO PADANIA SMENTISCE MINACCE A DEPUTATI PD   - "Ministri e deputati del Pd si mettono in coda per commentare notizie false riguardo a Radio Padania, ci attendiamo vengano in coda a chiedere scusa": lo afferma Alessandro Morelli, responsabile dei palinsesti di Radio Padania, in risposta agli esponenti del centrosinistra che hanno accusato l'emittente di aver dato spazio a temi razzisti. "Fiano chiede l'intervento di Maroni? Noi ci aspettiamo che anche Bersani e Renzi dicano la loro viste le offese ai nostri redattori e ai tanti ascoltatori della nostra Radio - si legge nella nota di Morelli - . Ricordiamo che Radio Padania è l'unica emittente che lascia il filo diretto per cui anche molti elettori del Pd ci chiamano lamentandosi della scarsa trasparenza del loro partito". "Tutti pensino a lavorare - continua Morelli - piuttosto che seguire le lucciole di qualche detrattore e sappiano che, per le loro scuse, la linea sarà sempre aperta e dall'altro capo del filo ci sarà Toni Iwobi, nostro assessore e tra i militanti più votati in Lombardia: a quel punto sentiranno cosa la gente pensa veramente di loro".  
