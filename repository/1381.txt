#titolo 8 marzo:poche dottoresse e dirigenti,Italia abbassa media Ue - Altre news - ANSA Europa
     (ANSA) - BRUXELLES, 7 MAR - Il minor numero di donne docenti
universitarie, tra i piu' bassi in quanto a donne medici o
dirigenti e il minor numero di uomini che chiedono il part-time
per stare con i figli: i dati Eurostat diffusi in vista
dell'otto marzo dipingono l'Italia come un Paese che ha ancora
un grosso 'gap' di genere, dove le donne faticano a conciliare
lavoro e famiglia.    In base ai dati del 2011, le donne italiane sono ancora
impiegate soprattutto in quei settori tradizionalmente femminili
come l'insegnamento primario (il 96% dei 'maestri' e' donna),
mentre fatica ad affermarsi nelle universita' (solo il 36% dei
professori e' donna contro la media Ue del 40%) e negli ospedali
(37% di donne, il dato piu' basso dopo il Lussemburgo, la media
Ue e' del 45%). Anche le dirigenti sono solo il 25% (media Ue al
33%), il peggior dato dopo Cipro, Grecia e Malta.    Altro dato significativo e' la scarsissima incidenza (3,5%),
la minore d'Europa, di uomini che chiedono il part-time dopo la
nascita dei figli, a differenza delle donne (45%), che dimostra
come siano ancora le donne ad occuparsi della prole. (ANSA).
