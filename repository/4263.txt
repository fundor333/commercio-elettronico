#titolo Il prossimo inverno uomo dalle spalle larghe  - Speciali
di Roberta Filippini 
 MILANO - Dateci un uomo dalle spalle larghe, in tutti i sensi, metaforici e non. Un maschio che sappia farsi carico, che non deleghi le responsabilità concrete alle donne tenendosi invece il potere (ma per fare che, poi? Solo disastri?) un uomo vero di quelli che non esistono più, anzi che - diciamocelo - non sono mai esistiti. Vorremmo avere il meglio senza il peggio, chiediamo troppo. Accontentiamoci del pret-a-porter allora, quello che a Milano ha chiuso le sue quattro giornate di sfilate maschili. 
 Almeno la moda, il prossimo autunno-inverno ci servirà infatti la compagnia di un giovanotto, o aspirante tale, con spalle larghe anche solo per via dell'ampio volume dei capi-spalla. Saranno giacche, giacconi, giubbotti, trench e cappotti di materiali nuovi, o meglio di tessuti anche tradizionali ma sorretti da doppiature in sottili e formidabili materiali tecnici. Enfatizzati gli omeri, è giocoforza assottigliare i fianchi, del resto - come ha fatto notare Donatella Versace - da sempre "l'uomo ci piace a V". 
 Ma attenzione, Giorgio Armani, re di eleganza raffinata, ha avvertito che sta per finire l'era dei palestrati con pettorali scolpiti e addominali tartarugati, e che il bel ragazzo sportivo è forte quanto basta e magro quanto occorre per infilarsi nei nuovi pantaloni di velluto, anche rosso rubino. Oppure in quelli di jersey di lana, che non hanno pietà per i glutei. Allargando lo sguardo alle quattro giornate modaiole, viene da ricordare anche una marea di pantaloni a tubo un po' cortini (pure senza calze, sigh) e dappertutto scarpe grosse (si spera anche nel cervello fino) con suole da spedizione in Alaska. Sì, perche se la suola non è alta a carro armato, di para oppure di nuove mescole sintetiche leggere e strabilianti, la scarpa non é più alla moda, sappiatelo. 
 Tornando ai vestiti, i quadrettati pied-de-poule e Principe di Galles saranno un must, in tutte le scale, micro e macro, e in tanti colori, dal bianco e nero al marrone e all'azzurro, anche in lotta apparente con sottostanti quadretti di cotone formato camicia, volendo usarla. Perché la camicia potrà davvero essere evitata, dalla prossima stagione fredda. Dopo anni di critiche, lo stile Marchionne ha preso piede? No, peggio: non parliamo di sobri golfini blu o neri da amministratore delegato in cashmere, ma di maglioni di tutte le fogge e carature. Roba da trekking in Groenlandia, pelosa o agugliata, spazzolata o infeltrita, meglio di shetland, perfino tricottata nella pelliccia, con grandi colli, alti, gonfi, ingombranti, chiusi o zippati. Che farsene di tutta questa lana? Ma naturalmente va indossata sotto la giacca, che sia a coste o di flanella doppiopetto oppure di velluto elegante versione tuxedo. Maglione e blazer, dunque, ma anche pullover e giubbotto ampio, caban, parka e soprattutto mantella mackintosh, di tela gommata e perfino di pelle trattata come se fosse solo cotone impermeabile, il massimo dell'understatement. Sì, ci sarà un po' di confusione sotto il cielo invernale, ma anche tanto bisogno di rassicurazione e di calore: saranno i tempi, quelli atmosferici e non.  
