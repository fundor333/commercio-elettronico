#titolo Cantine Aperte a Cogne, tour tra prodotti del territorio - Enogastronomia
  (ANSA) - AOSTA, 9 FEB - L'eccellenza della produzione vitivinicola Doc della Valle d'Aosta e' protagonista della quarta edizione di 'Cantine aperte a Cogne', originale vetrina dei prodotti dell'enogastronomia locale in programma il 22 e 23 marzo nella localita' ai piedi del Gran Paradiso. 
La manifestazione offrira' la possibilita' di compiere un tour tra otto locali - Bar Cafe' de Cogne e Bar Liconi, Hotel Miramonti, Hotel Madonnina del Gran Paradiso, Ristorante Lou Ressignon, Hotel Notre Maison, Ristorante Lou Bequet, Brasserie Les Pertzes, Enoteca La Cave de Cogne - dislocati nel capoluogo e nei villaggi dei dintorni, degustando i vini del territorio accompagnati da un piatto forte che lo chef presentera' in abbinamento al vino appropriato. L'itinerario si sviluppera' nella giornata di venerdi' dalle 17 alle 21, e potra' essere percorso a piedi oppure utilizzando il servizio gratuito di trenino e jeep-navette 'Io guido&#8211;tu bevi'. 
Vini e pietanze saranno illustrati ai partecipanti che saranno invitati a scoprire il legame tra il territorio, la gente e i prodotti gastronomici, allietati dall'esibizione di gruppi folkloristici e musicali. Inoltre, tutti coloro che completeranno il tour enogastronomico potranno partecipare all'estrazione di bottiglie 'Magnum' offerte dalle diverse aziende e cooperative vinicole. 
Per tutta la durata dell'itinerario degustativo sara' presente gratuitamente l'assistenza alla famiglia con l'animazione per bambini interattiva 'a tutto vino', che prevede giochi e laboratori interamente dedicati all'uva e al percorso di produzione del vino. Nel pomeriggio di sabato, poi, nel centro di Cogne si terra' un programma di attivita' che vedra' adulti e bambini cimentarsi in divertenti sfide con etichette e tappi di sughero. 
In occasione di 'Cantine aperte a Cogne' sono previste proposte di soggiorno che comprendono la partecipazione gratuita al percorso di degustazione del venerdi'. (ANSA).  
