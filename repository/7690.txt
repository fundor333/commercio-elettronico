#titolo Reggia Venaria, un posto da visitare anche per amanti natura - In Viaggio
  TORINO - Oltre 50 ettari di giardino e altri 3.000 di parco naturalistico recintato, circondati dagli scorci delle montagne alpine. Segno che anche per gli amanti del verde e della natura la Reggia di Venaria e' un posto da visitare. 
   La visita del parco basso, rifacimento del giardino seicentesco della Reggia, include anche il bacino della Peschiera, su cui e' possibile fare un giro in gondola sulle due imbarcazioni Diana ed Ercole. Ci sono poi il 'Giardino delle Sculture Fluide' del maestro Giuseppe Penone, le grotte seicentesche, i resti della Fontana dell'Ercole e del Tempio di Diana collegati dal canale d'acqua appena riprogettato. Si puo' vedere il tutto anche prendendo il simpatico trenino La Freccia di Diana. 
   C'e' poi l'area coltivata, il Potager Royal piu' grande d'Italia, in cui vengono prodotti gli ortaggi ''a chilometro zero'' serviti nelle iniziative gastronomiche organizzate durante l'anno e in vendita al Caffe' degli Argenti e, non appena sara' aperta, alla Bottega delle Delizie. L'orto e' stato progettato con un'alternanza di spazi a prato, ortaggi e culture estensive, giochi d'acqua e aree coperte in grado di suggestionare i visitatori. Nel frutteto si trova una collezione delle principali specie antiche piemontesi. 
   Il parco alto, invece, e' concepito con il caratteristico schema geometrico 'a maglie quadrate' e comprende il Gran Parterre con la prossima nuova installazione di Giovanni Anselmo, le grandi allee, i boschetti e il 'Fantacasino', attrazione pensata per bambini e famiglie ma anche per chi vuole rivivere la Reggia come luogo di divertimento all'aria aperta. Per apprezzare meglio questi scorci e' possibile prenotare un giro in carrozza. 
   Infine c'e' il vicino Parco della Mandria, l'area verde recintata piu' grande d'Europa in cui vivono animali selvatici e domestici e dove si trova anche un importante patrimonio architettonico e culturale costituito dal Castello, dimora di caccia di Vittorio Emanuele II e della Bella Rosina, la Villa dei Laghi, la Bizzarria, numerose cascine d'epoca in cui spicca la sede del Centro internazionale del cavallo e i resti di un ricetto medievale. E' possibile prenotare tour all'interno del parco con bus e trenini e anche la visita alle stanze del Castello.  
