#titolo Luci spente per 'M'illumino di meno' - Consumo & Risparmio - Ambiente&Energia
  ROMA - Luci spente, dalle 18 alle 19,30 oggi, per le facciate esterne dei palazzi del Quirinale, di Camera dei Deputati e Senato, ma anche di altri palazzi pubblici per ''M'illumino di meno'', la campagna internazionale di sensibilizzazione al risparmio energetico lanciata dalla trasmissione radiofonica Caterpillar di Rai Radio2 per ricordare l'entrata in vigore del Protocollo di Kyoto. Anche l'Agenzia delle Entrate ha invitato i dipendenti a spegnere tutte le luci e i dispositivi elettrici non indispensabili. 
 Lezioni a lume di candela all'Universita' Ca' Foscari di Venezia. Illuminata la sola facciata sul Canal Grande con luci a Led. 
 'Millumino di meno' si tiene ogni anno, già dal 2005, in prossimità del 16 febbraio, data in cui è stato firmato il Protocollo di Kyoto . 
 
Un'adesione quella del Senato per testimoniare non solo la condivisione dei valori alla base della giornata dedicata al risparmio energetico divenuta dal 2007 internazionale, ma anche ''la convinzione che le Istituzioni debbano essere, per prime, impegnate nello sforzo volto al risparmio delle risorse energetiche, questione inevitabilmente connessa alla salvaguardia dell'ambiente'' spiega una nota.  Il Senato ha da anni avviato politiche di gestione interna volte alla riduzione dei propri consumi. Da tempo l'utilizzo nei palazzi del Senato delle lampadine a basso consumo hanno aumentato la luminosita' a favore di una riduzione del fabbisogno energetico. 
 
Le Entrate partecipano, sin dal 2007, all'iniziativa, che prevede anche la pubblicazione del decalogo di Caterpillar sul sito Internet dell'Agenzia. L'attenzione all'ambiente non e' comunque limitata ad un solo giorno. L'Agenzia delle Entrate acquista energia prodotta esclusivamente da fonti rinnovabili per le Direzioni centrali e gli uffici delle 19 Direzioni regionali. In questo modo, l'Amministrazione riesce a realizzare una riduzione annua di circa 59.700 tonnellate di emissioni di CO2 rispetto alla produzione di energia da carbone.  
Inoltre, l'Agenzia attua una politica di acquisti 'verdi' che consente di utilizzare beni e servizi a ridotto impatto ambientale come ad esempio l'approvvigionamento di distributori automatici a risparmio energetico o come il servizio di navetta aziendale realizzato con veicoli ecologici. Le Entrate sono state recentemente premiate per aver realizzato un progetto dedicato alla gestione dei rifiuti, ricevendo una menzione speciale all'edizione 2012 del concorso indetto dal Ministero dell'Economia e delle Finanze e dalla Consip in tema di progetti sostenibili e acquisti verdi.  
