#titolo Porti:Gioia;Confindustria Reggio,bene crescita dati traffico - Porti e Logistica - Mare
  (ANSA) - REGGIO CALABRIA, 10 GEN - ''Gli ultimi dati sul traffico container nel porto di Gioia Tauro, diffusi dal presidente della Port Authority, Giovanni Grimaldi, sono assai confortanti e costituiscono una buona base di partenza per il pieno rilancio del piu' importante scalo italiano''. E' quanto si afferma in una nota di Confindustria Reggio Calabria. 
''La crescita del 18,5% del volume di attivita' - prosegue la nota - e' la riprova dell'eccellente lavoro svolto dalla societa' terminalista Medcenter, che dimostra con i fatti di avere una visione lungimirante, una grande competitivita' e un vero e proprio 'tesoro' di competenza e professionalita'. I numeri delle performance del 2012 appaiono ancora piu' significativi, ove si consideri che Gioia Tauro si conferma al primo posto in Italia e fa registrare un tasso di crescita piu' alto che nel resto del Paese. E tutto questo avviene in un momento in cui il mercato del transhipment appare ancora provato dalla crisi che ha indebolito l'economia mondiale. Tuttavia, mentre e' in atto uno sforzo collettivo per cercare di uscire dal tunnel della congiuntura negativa, il governo italiano ha varato un provvedimento che rischia di compromettere e vanificare l'impegnativo lavoro condotto fino a oggi''. 
''Il 24 dicembre scorso - riporta ancora la nota - e' stato infatti approvato il decreto interministeriale che ha imposto l'adeguamento dell'ammontare delle tasse di ancoraggio al 75% del tasso d'inflazione, la cui ultima determinazione risaliva al 1993. Nella narrativa dell'atto si legge che tale tasso accertato dall'Istat per il periodo dall'1 gennaio 1993 al 31 dicembre 2011 e' pari al 59,3%. L'incremento, prosegue il decreto dei dicasteri delle Infrastrutture e dell'Economia, deve avvenire in una percentuale pari al 33% dalla data di entrata in vigore del provvedimento, in analoga percentuale a partire dall'1 gennaio 2013 e, per la parte residua, all'inizio dell'anno successivo. Peccato che la pubblicazione sulla Gazzetta Ufficiale sia avvenuta solo lo scorso 5 gennaio e che dunque l'aumento delle tasse di ancoraggio sia stato improvviso e traumatico: in valore assoluto, gli armatori che attraccano in Italia sono costretti a sborsare un terzo in piu' dello scorso anno, mentre poche certezze si hanno sulla possibilita' che, a partire dal prossimo mese di luglio, continui a essere garantito lo sconto della stessa tassa''. 
''A destare preoccupazione, per Confindustria Reggio - riporta ancora la nota - e' soprattutto il fatto che questa norma, in Italia, penalizza prevalentemente Gioia Tauro, che e' l'unico porto che opera in un regime di reale concorrenza con gli scali piu' competitivi del Mediterraneo come Tangeri e Port Said. Realta' nelle quali non esiste la pesante imposizione fiscale che rappresenta un forte handicap per l'unico settore nel quale la Calabria si pone in termini di leadership a livello internazionale''. (ANSA).  
