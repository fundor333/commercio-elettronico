#titolo Gargani (Udc): bene enfasi Hollande su unione politica - La voce degli Eurodeputati - ANSA Europa
  STRASBURGO - “L’intervento pronunciato oggi a Strasburgo da François Hollande ha il pregio di aver ricordato senza alcuna ambiguità che l'Ue è innanzitutto un progetto politico, prima ancora che economico e monetario. In quest'ottica trovo apprezzabile l'appello, forse scontato ma non per questo meno significativo, ad un potenziamento del ruolo e dei poteri del Parlamento europeo. Adesso, tuttavia, il presidente francese è chiamato a dare un senso concreto a questi condivisibili convincimenti, moltiplicando gli sforzi in favore dell'integrazione politica e democratica a fronte di una certa timidezza sin qui dimostrata nell’acconsentire a più ampie cessioni di sovranità nazionale”. 
   
 E' quanto ha dichiarato in mattinata il capogruppo dell'Udc al Parlamento europeo Giuseppe Gargani.  “Al contempo – ha proseguito Gargani – c’è da rallegrarsi per l’accento posto dal presidente transalpino sulla centralità dei principi di solidarietà e crescita per rimettere in marcia l'economia europea, il tutto con un chiaro riferimento ai negoziati per il bilancio Ue 2014-2020. Non resta da augurarsi che gli impegni assunti oggi davanti all'assemblea di Strasburgo siano difesi e promossi con altrettanta tenacia durante il Consiglio europeo di venerdì”.  
