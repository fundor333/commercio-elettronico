#titolo Musica: I nuovi Mille di Lucariello, rap contro ingiustizie  - Italia 150
  Undici tracce che raccontano storie di coraggio e voglia di riscatto. Canta l'Italia de  I nuovi Mille , l'album di  Lucariello , il rapper napoletano che firma la sigla del programma di  Rai150  in onda dal 13 ottobre su Rai2. Uscito a primavera 2011 su etichetta Sugar, il cd è interpretato da  Lucariello ,  Gerardina Trovato  e dal  coro di voci bianche del Teatro di San Carlo di Napoli . Il brano che dà il titolo all'album (stesso titolo della trasmissione di Rai2) è stato scritto dallo stesso Lucariello con la collaborazione di  Giuliano Sangiorgi  e  Vittorio Cosma , per i 150 anni dell'Unità d'Italia. Protagoniste le storie dei giovani dell'Italia di oggi: un ricercatore, un operaio, un amministratore locale, un immigrato, un giornalista antimafia, un militare in missione. Ragazzi che lavorano lontano dai riflettori impegnati a costruire con i loro ideali una società civile, motore della storia moderna. I proventi della vendita saranno devoluti in beneficenza alla  Fondazione Pol.i.s. , struttura promossa dalla Regione Campania, impegnata ad aiutare i parenti delle vittime innocenti della criminalità. Tra i progetti della Fondazione anche una radio libera, un'emittente in FM che intende dar voce alla miriade di piccole realtà associative che costantemente combattono nella vita di quartiere e nelle scuole. Tra i brani dell'album c'é anche  "Lettera alla mia terra" , ispirata da un articolo di  Roberto Saviano  scritto dopo la strage di Castel Volturno e cantata insieme a  Raiz  (ex leader degli Almamegretta).  
