#titolo Ancma, -4,2% vittime due ruote nel 2011, -22% in 5 anni - Norme e Sicurezza - Motori
  ROMA - Le vittime di incidenti sulle due ruote sono diminuite del 4,2% nel 2011 e del 22% negli ultimi cinque anni. Lo afferma Confindustria Ancma citando l'indagine statistica Aci-Istat.     I veicoli a due ruote coinvolti in incidenti sono stati 75.193 nel 2011, +1,1% rispetto al 2010. Le vittime su ciclomotore (165 persone) fanno registrare la contrazione piu' significativa, calando del 19% rispetto all'anno precendente, mentre il numero dei feriti diminuisce del 5,2%. Le vittime su motocicli e scooter targati ammontano a 923 e fanno segnare una riduzione del 2,1%, mentre aumenta del 4,1% il numero dei feriti. 
''Il dato apparso in diversi articoli che enfatizzava come in Italia gli incidenti stradali che coinvolgono i mezzi a due ruote causino un morto ogni 8 ore, e' parziale. Tale dichiarazione non tiene conto del fatto che solo nel 38% dei casi l'incidente e' imputabile ad un errore umano del motociclista, mentre nel 50% dei casi sono gli altri conducenti a provocarlo'', precisa il direttore generale dell'Ancma, Pier Francesco Caliari, citando i risultati del 'Motorcycle Accidents In Depth Study' condotto dall'Acem, l'ente che rappresenta l'industria di settore in Europa.     ''Va considerato anche che in Italia abbiamo il parco circolante piu' numeroso rispetto a tutti gli altri Paesi europei, pari a 8.600.000 utenti. Se si confronta la percentuale di vittime ogni 10.000 veicoli la cifra per l'Italia e' pari a 1,3 mentre altri Paesi importanti presentano risultati piu' negativi, ad esempio la Francia arriva a 2,5 e il Regno Unito addirittura al 3,6'', prosegue Caliari. 
Sempre secondo lo studio dell'Acem, aggiunge l'Ancma, in Italia le infrastrutture inadeguate sono concausa di incidenti nel 25% dei casi, circa il doppio rispetto alla media europea. 
Nel 2011 la presenza di ostacoli accidentali o fissi sulla strada ha provocato la morte di 96 centauri e il ferimento di altri 2033.  
