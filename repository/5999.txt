#titolo Slow Fish torna al Porto Antico di Genova - Ambiente e Pesca - Mare
  (ANSA) - GENOVA, 13 MAR - 'Il mare di tutti' e' il tema della 6/a edizione di Slow Fish che si insediera' sulle banchine del Porto Antico di Genova (9-12 maggio) per fare conoscere al grande pubblico l'ambiente marino e i pesci che ''fanno bene a ambiente, salute e tasche''. Come tradizione, hanno detto Carlo Petrini e Roberto Burdese di Slow Food, momenti didattici, degustazioni, corsi di cucina, mercato aiuteranno a unire il piacere del gusto alla presa di coscienza riguardo la necessita' di tutelare il mare. 
 Nel cuore antico di Genova affacciato sul mare, Slow Fish - presentato oggi a Palazzo S. Giorgio, sede dell'Autorità Portuale, con il presidente della Regione Claudio Burlando e il sindaco Marco Doria - propone diverse novità a partire dagli appuntamenti di Fish&Chef dove 16 grandi nomi della ristorazione interpretano il pesce di giornata proponendo abbinamenti con vino e birra. Confermati Mercato (con Presidi del Mare), laboratori dell'acqua, Cucine di strada, Bistrot dell' Alleanza. "Slow Fish è parte integrante di Terra Madre, sostenendo tutti i pescatori e i contadini di piccola scala che in ogni parte del mondo si battono per difendere sostenibilità e rispetto del loro territorio - ha detto il presidente i Slow Food, Carlo Petrini -. Serve però l'impegno di tutti per ridare dignità a chi decide di ritornare alla terra e al mare. Temi importanti, senza dimenticare però il diritto al piacere, che da sempre ci contraddistingue". L'evento è organizzato in collaborazione con il Ministero delle politiche agricole alimentari e forestali."L'appuntamento consolida il rapporto decennale di consuetudine e amicizia con Slow Food da cui abbiamo imparato tanto" ha detto Claudio Burlando. "Quest'anno abbiamo voluto scommettere sulla città - ha detto Roberto Burdese - coinvolgendo il pubblico con appuntamenti pensati per ogni età ed esigenza. Un evento a ingresso libero dedicato al mare di tutti, senza rinunciare all'alto profilo delle tematiche trattate nelle conferenze, alla presenza dei grandi chef italiani e internazionali per gli appuntamenti gastronomici o ai giocosi momenti educativi".  
