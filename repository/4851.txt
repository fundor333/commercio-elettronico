#titolo Rally di ghiaccio, divertimento in pista - In Viaggio
  Basta poco per trasformare una vacanza invernale nella natura in un'esperienza ancora più emozionante. In Finlandia, nei pressi della città di  Tampere , d'inverno la neve e il ghiaccio sono l'elemento portante di attività convenzionali e non, dalle ciaspolate sui laghi ghiacciati alle gare di  rally su piste con neve . 
Chi è in viaggio con amici e parenti alla scoperta della regione finlandese dei laghi e vuole trascorrere metà giornata di puro divertimento può prenotare la pista del  MotorSpace  di  Vinnentie, Pirkkala  ( mappa ), a un quarto d'ora da Tampere, lungo la strada che conduce all'aeroporto. Al Centro si viene accolti in un cottage e in base all'attività scelta si procede con la dotazione di equipaggiamento e con le informazioni utili. La tuta ignifuga, il casco, gli scarponi, i guanti sono forniti dal personale e una volta in pista si ricevono tutte le istruzioni necessarie per vivere un'esperienza emozionante ma in tutta sicurezza. Il cuore del MotorSpace è infatti una pista di 800 metri, ghiacciata in inverno, in cui sfidarsi in una vera e propria gara di rally con auto da corsa Volvo 240 o micro-auto. 
Anche i principianti possono mettersi alla prova, purché abbiano almeno preso la patente. L'attività si può prenotare tutto l'anno, ma è d'inverno che ci si diverte di più proprio perché la pista è congelata e  il testa-coda è sempre in agguato  (senza pericoli), così come l'effetto – in questo caso non spiacevole – di pattinare con l'auto mentre si prova ad accelerare. Se si resta incastrati nella neve niente paura: un trattore-rimorchio è a bordo pista – insieme ad addetti alla sicurezza – per agganciare la vostra auto e consentirvi di continuare la gara. Dopo un giro di prova la competizione inizia seguendo il regolamento di un gran premio di formula uno: ci sono i giri di qualifica per la pole position, c'è il semaforo che dà il via alla gara. Non sempre chi millanta di essere un ottimo guidatore mette a segno la performance migliore. Correre sul ghiaccio è un'altra storia, spingere tutto sull'acceleratore non è il segreto per vincere. Provare per credere. Il centro è aperto tutto l'anno  ( sito web  in finlandese, ma gli organizzatori possono essere contattati per mail in inglese). Al di là delle corse sul ghiaccio anche d'estate o in primavera si può prendere parte a esperienze di puro divertimento su auto nel bosco o addirittura in quad. Ci sono anche attività di equilibrio e di tiro con l'arco, per un divertimento fuori dagli schemi. Il centro consente poi di noleggiare cottage e saune per rilassarsi dopo una giornata col pieno di adrenalina.  
