#titolo Peugeot, 11 versioni per la 2008 in mostra a Ginevra - Prove  e Novit√† - Motori
  ROMA - Undici versioni disponibili, ad un prezzo di partenza di 15.100 euro. In attesa del lancio in Italia, previsto a giugno, Peugeot 'approfitta' della vetrina del salone di Ginevra per svelare i prezzi della nuova 2008, crossover urbano dalle dimensioni compatte. 
Quest'auto, dal posto di guida innovativo che e' strutturato intorno al volante compatto, al quadro strumenti in posizione rialzata e al touchscreen, si distingue per uno stile dinamico ed una sicurezza al top garantita dall'assetto rialzato e al Grip Control. Al lancio due le motorizzazioni benzina previste (1.2 VTi 82 CV e 1.6 VTi 120 CV) che si affiancano a tre turbodiesel con filtro attivo antiparticolato FAP: 1.4 HDi, 1.6 e-HDi 92 CV (con Stop&Start, anche abbinato al cambio robotizzato sei marce) e 1.6 e-HDi 115 CV con Stop&Start e cambio meccanico sei marce. Altre evoluzioni dei motori 3 cilindri sono previste successivamente. 
Tre gli allestimenti disponibili. Il primo livello, Access, offre: ABS, ESP, AFU (aiuto alla frenata d'emergenza), accensione automatica delle luci di emergenza in caso di forte decelerazione, airbag frontali, laterali e a tendina, barre al tetto, alzacristalli elettrici anteriori, chiusura delle porte in marcia, computer di bordo, panchetta posteriore ''magique'' (a ribaltamento e sdoppiamento facilitato) nuovi proiettori con fari diurni a led, regolatore/limitatore di velocita', retrovisori a regolazione elettrica e riscaldabili in tinta carrozzeria, volante regolabile in altezza e profondita', sedile conducente regolabile in altezza. A tutto cio', il livello d'equipaggiamento successivo (Active) aggiunge tra l'altro cerchi da 16'', climatizzatore manuale, fari fendinebbia, Hill Assist, touchscreen da 7'' e volante in pelle. 
La dotazione di 2008 e' massima con l'allestimento Allure, che integra quanto proposto da Active con cerchi in lega da 16'', climatizzatore automatico bi-zona, fendinebbia con funzione cornering, alzacristalli posteriori elettrici, griglia calandra cromata, rivelatore posteriore di ostacoli, sedili avvolgenti (con quello del passeggero regolabile in altezza), rivestimento del tetto Peugeot Led Track, retrovisori esterni ripiegabili elettricamente, attivazione automatica dei proiettori e tergicristallo. 
I prezzi partono da 15.100 euro per la versione Access 1.2 VTi 82 CV fino a raggiungere i 21.600 euro della versione equipaggiata con 1.6 e-HDi 115 CV FAP Stop&Start.  
