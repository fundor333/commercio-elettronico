#titolo Aeroporto Torino green, risparmi nei primi tre anni - Speciali ed Eventi - Ambiente&Energia
  TORINO - Con gli interventi per migliorare la gestione del sistema energetico, il risparmio arriva entro i primi tre anni. Lo ha evidenziato l'indagine che la Sagat ha commissionato ad una societa' di consulenza, la Cse di Pavia, come attivita' propedeutica alla stesura del programma di miglioramento. Ed il tempo di ritorno non supera mai i cinque anni. 
Le azioni decise dalla Sagat non hanno richiesto ''interventi significativi in nuove apparecchiature'', si e' puntato sul controllo degli orari di funzionamento degli impianti (in particolare illuminazione e climatizzazione), sull'accensione/spegnimento degli impianti di condizionamento; per ridurre il consumo d'acqua potabile, i rubinetti sono stati dotati di regolatori di flusso; si sono isolate le aree poco utilizzate dell'aerostazione passeggeri. 
La gestione dei tre gruppi frigo e' stata modificata con un nuovo sistema di regolazione che consente un risparmio di 10 mila kWh nella stagione estiva (da 90mila a 80 mila kWh). 
Inoltre, un collegamento idraulico tra le due centrali frigorifere consentira' il funzionamento di un solo impianto nelle 'mezze stagioni'. 
Risparmi anche nell'illuminazione: i neon tradizionali da 58 W vengono sostituti, quando non e' possibile modificare il punto luce, con lampade ad alta efficienza TL-D Eco da 51 W, un investimento da tre euro con un payback inferiore all'anno. 
Novita' anche nel sistema di accensione e spegnimento delle luci in aerostazione passeggeri, effettuato da una postazione remota ed esteso a tutta l'infrastruttura. 
Si prevede, infine, nell'acquisto di nuovi motori elettrici di optare per gli IE2 o IE3 che consentono una significativa riduzione dei costi di gestione. Tutti gli interventi hanno lo scopo di ''incrementare l'efficienza sotto il profilo costi-benefici, per generare il massimo risparmio energetico in tempi di ritorno brevi''.  
