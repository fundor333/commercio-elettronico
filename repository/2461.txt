#titolo Il polpo Paul si pronuncera' su finali - Mondiali Sudafrica
  (ANSA) - ROMA - Il polpo Paul, l'infallibile vate dei Mondiali 2010, domani si pronuncerà sulla 'finalina' di sabato tra Germania e Uruguay e, se ne avrà voglia, anche sulla finalissima di domenica tra Olanda e Spagna. E' quanto viene annunciato sulla pagina che qualche suo ammiratore ha creato su Facebook e quanto viene confermato dalla direzione dell'acquario di Oberhausen, in Germania, dove l'animale è ospitato da circa due anni.  
La tecnica sarà sempre la stessa: nella sua vasca verranno calati due contenitori pieni di molluschi e contrassegnati dai colori delle due squadre: Paul designa la vincente allungando i suoi tentacoli su uno dei due vasi. A Sudafrica 2010 il polpo indovino non ha sbagliato una previsione sulle partite della Germania: aveva previsto tutte le sue vittorie ma anche le due sconfitte contro Serbia e, ieri sera, Spagna. Tra i tifosi tedeschi l'animale non è più tanto popolare, anzi. Su giornali e siti web le proposte su come cucinarlo si sprecano e il dibattito del giorno è se sia più buono al forno o alla griglia.  
Alcuni tifosi delusi hanno chiesto alla direzione dell'acquario di Oberhausen di prelevare Paul dalla sua vasca e di gettarlo in quella degli squali. I suoi fan su Facebook, hanno già lanciato una campagna con un appello: salvate il polpo Paul. Tanja Munzig, portavoce dell'acquario 'Sea Life', ha assicurato che Paul ha un grande futuro davanti a sé e che nessuno gli farà del male. "La sua carriera continuerà, stiamo vagliando proposte e richieste varie", ha detto.  
