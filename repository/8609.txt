#titolo A Los Angeles diesel, ibride, esotiche battono dinosauri Usa - Speciali - Motori
  (di Andrea Silvuni) 
    ROMA - Come piacerebbe agli scenografi della vicina Hollywood, il ''set'' che anima il Los Angeles Auto Show 2012 - che si aprira' al pubblico il 30 novembre - ha visto una vera e propria debacle dei dinosauri made in Usa e una vittoriosa avanzata di due grandi eserciti, quello delle eco-automobili e quello delle exotic car, cioe' dei modelli non di origine americana, che stanno riscontrando sempre piu' successo.     Ad animare questo evento sono state soprattutto le Case europee, con una forte presenza della Jaguar Land Rover (che ha anticipato gli altri party con una festa ai Paramount Studios per festeggiare la collaborazione con il regista Ridley Scott) e della Volkswagen, che ha fatto convenire qui in California giornalisti da tutto il mondo per provare, in un'atmosfera da Beach Boys, la New Beetle Cabrio. Porsche ha scelto questo Salone per presentare la nuova generazione della coupe' Cayenne, un modello piu' accessibile rispetto alle altre sportive della gamma ma forse non proprio adatto ad un mercato locale che privilegia le auto scoperte. Riflettori puntati anche sulle molte novita' Mercedes, dalla AMG SLS Black Series alla trasgressiva Smart ED ForJeremy, e sulla Bmw i3 Concept che prefigura quella che potra' essere la prima vettura di Monaco 100% elettrica. Anche Volkswagen ha giocato, parallelamente al jolly New Beetle, la carta dell'ambiente, svelando a Los Angeles la Jetta Hybrid, un modello pensato e realizzato specificamente per il mercato californiano.     A giudicare dalla folla presente all'evento di lancio e dai commenti della stampa Usa, la vera reginetta del Salone e' pero' l'inedita 500e - prima Fiat 100% elettrica dell'attuale gamma - assieme a due altri nuovi modelli tagliati su misura per soddisfare le esigenze del pubblico americano, la 500L e la 500 Abarth Cabrio. Fiat si propone cosi' come una delle marche emergenti per i prossimi mesi, quelli in cui - sempre piu' forte - si sentira' il peso degli ''mpg'', cioe' del dato sul consumo in miglia per gallone. Le piu' recenti statistiche relative all'andamento del mercato Usa mostrano infatti come stia crescendo la quota delle auto a gasolio e di quelle ibride (quindi dei modelli a basso consumo) con un incremento per le prime del 44,0% in settembre e del 21,2% in ottobre rispetto agli stessi mesi del 2011 e - per le hybrid - rispettivamente del 97,6% e del 73,7%.     Ed in questo scenario le Case asiatiche ed europee, con il Gruppo Fiat in primo piano per i motori a gasolio ed i suoi downsized turbo, potrebbero assestare il colpo definitivo per la sparizione dei ''dinosauri'' made in Usa, ormai relegati nei due parchi tematici dei pick up e delle muscle car, le sportive americane. Una prospettiva ben nota ai due big di Detroit, GM e Ford, che non a caso hanno scelto questo Salone dalla forte connotazione ''verde'' per lanciare rispettivamente la Chevrolet Spark elettrica ed il nuovo Transit Connect, primo minivan Usa dalle caratteristiche europee.  
