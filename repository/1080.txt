#titolo Brunello, griffe Cruciani per piastrella per annata 2012  - Speciali - Terra&Gusto
  MONTALCINO (SIENA), 23 FEB - E' stata posata  la piastrella celebrativa della vendemmia 2012 del Brunello di Montalcino, che ha ottenuto il massimo 'rating' di 5 stelle, realizzata per l'occasione dalla griffe umbra Cruciani, azienda del gruppo tessile Arnaldo Caprai, diventato celebre con la linea di braccialetti in macramé Cruciani C, considerato un oggetto di culto in Italia e nel mondo. La cerimonia di posa sul muro esterno del Palazzo Pubblico di Montalcino, si è svolta nell'ambito di Benvenuto Brunello, anteprima delle nuove annate. "Cruciani ed il Brunello di Montalcino - ha detto Luca Caprai, patron del marchio Cruciani - sono legati dall'amore per il territorio, la tradizione e la cultura, uniti al savoir-faire tutto italiano. E' questo il segno distintivo dei nostri prodotti e del successo che li contraddistingue in tutto il mondo. Il made in Italy è, infatti, qualità, ricerca, eccellenza e volontà di produrre al meglio che si possa fare ed il Brunello di Montalcino e Cruciani sono proprio questo". Il disegno della piastrella è costituito da una sequenza di bracciali verticali paralleli dalla tipica forma a quadrifoglio che, differenziandosi per colore, vanno a formare l'immagine di un grappolo d'uva. Per l'occasione Cruciani ha anche creato un bracciale ad hoc, ispirato al vino e ribattezzato 'Montalcino nel cuore'. Il bracciale, raffigura 6 piccoli grappoli d'uva con al centro un cuore, ed è stato donato a tutti gli ospiti che hanno preso parte alla manifestazione. Le piastrelle celebrative, collocate dal 1992 sul muro del Palazzo Comunale di Montalcino, sono state realizzate in passato da griffe del calibro di Prada, Ferragamo, Roberto Cavalli e Ottavio Missoni, da designer come Giorgetto Giugiaro e Roberto Giolito, dal pittore Sandro Chia, dal fotografo Oliviero Toscani, o dalla campionessa Deborah Compagnoni. La posa della piastrella è stata trasmessa in streaming mentre l'intera manifestazione è molto seguita su internet e social media: in particolare sono 1.160 persone che parlano di questo argomento sulla pagina Facebook del Consorzio con 24.626 'mi piace', 1.007 i 'followers' su Twitter, 16,967 i video visti sul canale You Tube, mentre il blog ufficiale www.brunello.tv, conta mille una media di 1000 visualizzazioni giornaliere.(  
