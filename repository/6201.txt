#titolo Sudan: Pittella in campo profughi Mayo,spettacolo devastante - Politica estera, sicurezza e difesa - ANSA Europa
  KHARTOUM - Uno spettacolo ''devastante'' che richiama tutti all'''urgente responsabilita' di fare molto di piu' e meglio'' per le migliaia di persone che soffrono in Africa e nel resto del mondo: cosi' il vicepresidente del Parlamento europeo Gianni Pittella ha lanciato un  appello alla solidarieta'  internazionale dopo aver visitato il  campo profughi di Mayo , nei pressi di Khartoum, dove circa 400 mila persone vivono in condizioni di  assoluta precarieta' . All'Ue, ha aggiunto Pittella, ''va certamente ascritto il merito di aver cofinanziato il centro pediatrico di Emergency e di essere il principale donatore nel mondo, ma questo non deve appagarci''. 
 
Il vicepresidente vicario dell'assemblea di Strasburgo, nel corso della sua missione in Sudan, ha visitato  due importanti strutture realizzate e gestite da  Emergency , il centro 'Salam'  di cardiochirurgia di Soba e l'ospedale pediatrico situato nel campo profughi di Mayo, nei sobborghi di Khartoum.     Emergency, ha ricordato Pittella, è presente in Sudan dal 2004 e da allora ha curato oltre 220mila persone nelle sue strutture. 
   
 Il  centro 'Salam'  è stato inaugurato nell'aprile 2007 e da allora assicura assistenza sanitaria gratuita e di livello elevato a bambini ed adulti affetti da patologie cardiache: finora sono stati visitati più di 40mila persone e sono state effettuate oltre 4500 operazioni chirurgiche.  Il centro pediatrico di Mayo e' operativo dal 2005. Dal dicembre 2011, le sue attività sono cofinanziate dall'Unione Europea (EuropeAid) ed e' tuttora l'unica struttura che offre assistenza pediatrica completamente gratuita in un campo abitato da circa 400mila persone.  Ogni giorno i medici e gli infermieri di Emergency visitano almeno 50  bambini. In sette anni di attivita' sono stati trattati circa 120.000 pazienti, oltre 6.000 dei quali sono stati ricoverati in osservazione giornaliera.  
