#titolo Le foreste appese a un filo - Terra e Poli - Scienza&Tecnica
  L'equilibrio delle foreste corre su un filo sottile ed è legato alla natura del riscaldamento globale: i polmoni verdi della Terra stanno perdendo in parte la loro efficienza nell'assorbire le emissioni di CO2 prodotte dell'uomo, ma se queste dovessero cambiare rapidamente o se dovessero intervenire nuovi fattori le foreste collasseranno. A proporre un modello più accurato del delicato equilibrio del pianeta, in un articolo sulla rivista Nature, è un gruppo di ricerca coordinato dall'università britannica di Exeter. 
"Si tratta di una 'piccola cattiva' notizia", ha spiegato Carlo Rondinini, del dipartimento di Biologia e biotecnologia dell'Università Sapienza di Roma. "Lo studio infatti fornisce una previsione più accurata dei lavori precedenti sui futuri scenari e conferma uno scenario negativo, ma meno drammatico di quanto ipotizzato da altri, secondo cui le foreste stanno perdendo la loro capacità di assorbire CO2". 
Cercando di rispondere alla domanda se le foreste tropicali siano in grado di resistere ai cambiamenti climatici, i ricercatori britannici hanno verificato che le foreste riescono a rispondere all'aumento dell'anidride carbonica in maniera meno drammatica di quanto previsto da altri studi. "Questo avviene perché l'aumento delle temperature - ha proseguito Rondinini - porta anche ad accelerare il metabolismo delle piante. Il bilancio finale è comunque un aumento di CO2, ma inferiore di quanto ipotizzato da alcuni". 
Le foreste rappresentano dei veri e propri polmoni del pianeta, in grado di assorbire una parte della CO2 presente nell'atmosfera, ma i dati relativi a questa loro capacità hanno evidenziato una grande discontinuità. Combinando i differenti metodi di analisi relativi alla misura del tasso di assorbimento, e rilascio, della CO2 da parte delle foreste, i ricercatori hanno realizzato un nuovo modello più preciso in grado di prevederne lo sviluppo nel lungo periodo. 
Lo studio conferma quindi che le foreste sono in grado di assorbire solo una piccola parte della CO2 immessa in circolazione dalle attività umane, ma nello stesso tempo verifica che la situazione è attualmente piuttosto 'equilibrata'. Se non intervengono altri fattori (come un rapido aumento dei gas serra), all'aumento della temperatura corrisponde anche un aumento parziale della capacità di assorbimento di CO2. In caso contrario le foreste 'collasserebbero', contribuendo anche loro al rilascio di anidride carbonica nell'atmosfera.  
