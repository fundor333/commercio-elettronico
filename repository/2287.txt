#titolo Alimentare: arrivano succhi di frutta ''oltre il biologico'' - Alimentazione - Salute e Benessere
     (ANSA) - ROMA, 18 FEB - Nascono i succhi di frutta, "oltre il
biologico", con contenuto ridotto di micotossine e residui di
fitofarmaci. A mettere a punto questa salutare bevanda, pensata
specificatamente per i bambini, e' l'azienda 'Giò Sole' di Capua
(Caserta), dopo aver avviato una produzione di derivati di
frutta coltivata con l'impiego di antagonisti naturali. L'azienda campana e' capofila del progetto Derfram, partito nel
novembre 2010 nell'ambito delle attività del Programma di
Sviluppo Rurale (Psr) della Regione Campania ed attuato da
Università e Cnr. 
  Il progetto, sottolinea Elena Sorrentino, Responsabile
scientifico progetto Derfram, ''ha forti contenuti di
innovatività e ha la prerogativa di portare sul mercato prodotti
di eccellente qualità sensoriale diretti alle fasce di consumo
più esposte ai rischi da accumulo dei residui tossici presenti
negli alimenti''. 
  Gli innovativi succhi di frutta verranno presentati mercoledì
20 febbraio presso "Città della Scienza" di Bagnoli, nell'ambito
della mostra "Gnam". Tra i relatori Daniela Nugnes Consigliere
delegato per l'Agricoltura della Regione Campania.(ANSA).
