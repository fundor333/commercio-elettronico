#titolo Newt piange, sfida a colpi lacrime - Mondo
Newt Gingrich piange. Il duro, cinico, pluridivorziato, esperto politicante di Washington, irrompe in lacrime parlando della madre recentemente scomparsa. L'ex speaker della Camera lo fa partecipando a un forum di mamme ultraconservatrici dell'Iowa, il Cofemom, a quattro giorni dal Caucus repubblicano che dara' i primi verdetti su chi andra' avanti per la nomination Gop, o chi inevitabilmente sara' costretto a passare la mano. Il pianto di Newt e' l'ennesimo colpo a effetto, probabilmente non l'unico, di una sfida che piu' volte e' andata oltre il semplice confronto tra le diverse proposte politiche. La sfida per il consenso non da oggi si gioca moltissimo (c'e' chi teorizza soprattutto) sul piano personale, sulla capacita' del candidato di dimostrare all'elettore che e' capace di vivere emozioni umane, le stesse che prova la gente comune. Gia' da tempo, oltre le gaffes e gli scandali, questa durissima campagna elettorale s'e' giocata sul piano delle lacrime. 
 Tanto che c'e' chi ironizza che dopo l'obamiano ''Yes We Can'' la destra repubblicana abbia ormai adottato lo slogan ''Yes We Cry''.  Se n'e' avuto un assaggio qualche settimana fa', sempre in Iowa, durante un dibattito organizzato da  un gruppo Cristiano ultra-tradizionalista potentissimo da queste parti, il National Organization for Marriage and the Family Leader, in prima linea contro le nozze gay e l'aborto. Assenti Mitt Romney e Jon Huntsman perche' mormoni,  a turno, prima Newt Gingrich, poi Herman Cain, infine Rick Santorum, si sono emozionati, ricordando le loro vicende umane piu' tristi.     Gingrich ha avuto i lucciconi ricordando i suoi errori del passato, tra divorzi,alcolismo, ed eccessi vari. Cain ha espresso il suo ringraziamento alla moglie che gli e' stato accanto aiutandolo a sconfiggere un cancro al colon. Poi e' crollato in lacrime, mentre ammetteva il rimorso di non aver passato abbastanza tempo con i suoi figli.     Infine, lacrime anche dal cattolico Rick Santorum, che ha raccontato di una brutta esperienza legata a una grave malattia, simile alla sindrome di down, che ha colpito l'ultima dei suoi tantissimi figli. Insomma, alla fine della serata, sembrava essere passati dalla rabbia del Tea Party, ai pianti del 'Tears Party', il partito delle lacrime.  
