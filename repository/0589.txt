#titolo Vela: per Maserati ancora 1900 miglia fino a San Francisco - Nautica e Sport - Mare
  (ANSA) - Milano, 7 feb - Dopo 38 giorni ininterrotti di navigazione,  Maserati , nel tentativo di battere  il record della storica  Rotta dell'Oro , 13.225 miglia tra New York e San Francisco  , si trova nel Pacifico all'estremo nord del famigerato “pot au noir”, le piatte equatoriali che rendono impegnativa la gestione della barca per il poco vento, instabile, e i frequenti temporali che possono essere anche molto violenti. Ancora 120 miglia difficili, poi  Giovanni Soldini  e il suo team potranno finalmente agganciare gli alisei del nord Pacifico che li porteranno davanti a San Francisco. 1900 le miglia che separano Maserati dall'arrivo, previsto tra il 15 e il 17 febbraio. 
 “Abbiamo riparato il buco nell'albero, Guido Broggi ha fatto una super laminazione”, racconta Soldini al telefono satellitare. “Abbiamo davanti a noi ancora un centinaio di miglia difficili, poi da 8° N cominceremo ad affrontare l'alta pressione che staziona davanti alla costa degli Stati Uniti. Maserati dovrà risalire il vento di bolina ed entrare nel centro dell'alta pressione per andare a cercare un vento che gira più da nord e che ci permetterà di virare mure a sinistra per l'ultimo bordo verso la nostra meta”. 
 Sul sito sito  http://maserati.soldini.it  è possibile seguire quasi in diretta, 24 ore su 24, la navigazione.   
