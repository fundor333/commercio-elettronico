#titolo Ue: La Via (Pdl); su bilancio 2014-2020 no accordi a ribasso - La voce degli Eurodeputati - ANSA Europa
     (ANSA) - BRUXELLES, 22 GEN - ''Sul bilancio multiannuale
europeo 2014-2020 sicuramente non potra' essere accettato dal
Parlamento europeo un accordo eccessivamente al ribasso che
danneggi anche la politica agricola e la politica di coesione''. Lo ha indicato l'eurodeputato Giovanni La Via (Pdl), relatore
del bilancio Ue 2013.    ''La nostra attenzione - ha detto La Via a margine
dell'incontro di oggi tenutosi al Parlamento europeo con Enzo
Moavero ministro per gli Affari europei - deve concentrarsi non
solo sull'entita' del taglio delle risorse, che resta comunque
ingente, ma anche sulla sua distribuzione tra le rubriche e le
politiche europee''.    ''Il bilancio settennale europeo - ha segnalato La Via -
riveste un'importanza cruciale per le politiche economiche e
sociali dell'Unione europea e dei singoli Stati membri. Dopo la
proposta della Commissione procedono le trattative con i governi
per riuscire a trovare una sintesi''. ''Il Parlamento europeo -
ha chiosato La Via - puo' esprimere un parere vincolante, cioe'
puo' approvare o rigettare in blocco la proposta, non essendo
codecisore della procedura''.(ANSA).
