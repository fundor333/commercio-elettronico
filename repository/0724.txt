#titolo I grandi piatti d'Italia, ricette e ristoranti dove trovarli - Libri - Terra&Gusto
  MARCO ROSSETTI, 'I GRANDI PIATTI D'ITALIA' (Sitcom Editore, pag.448, 19,90 euro) 
- Arriva in libreria 'I grandi piatti d'Italia Le ricette e i ristoranti dove trovarli', una guida cucita a misura dei viaggiatori gourmand; i tanti che in un soggiorno a Roma non prescindono da un assaggio di spaghetti alla carbonara e dei carciofi alla giudia, e che se vanno in Piemonte ci vanno anche per degustare gli agnolotti del plin e la bagna cauda mentre non partirebbero mai da Bologna senza un assaggio di tagliatelle o lasagne verdi. 
''Ho voluto rivoluzionaria lo strumento della guida gastronomica partendo dalle ricette'' ha detto l'autore sottolineando come -  con oltre 110 ricette, 720 ristoranti recensiti in piu' di 400 localita' italiane - venga offerta una fotografia dei migliori interpreti dei grandi piatti italiani, sia nelle espressioni piu' tradizionali che innovative. Dalla trattoria di campagna all'osteria evergreen, spesso dimenticata dalle guide di tendenza, fino ai ristoranti stellati, tutti gli indirizzi sono accomunati dalla qualita' e tipicita' delle materie prime e degli ingredienti''.      
E' un viaggio tra i migliori sapori regionali quello delineato da Rossetti che seleziona, ad esempio, i locali di Toscana cercando i migliori indirizzi per la ribollita e i pici all'aglione per poi delineare la geografia dei locali del pesto e del cappon magro in Liguria e gli indirizzi top nelle Marche per un brodetto di pesce o i gustosi vincisgrassi, senza timore di brutte sorprese. Per ogni piatto, nel volume edito da Sitcom, la ricetta del ristorante in cui, secondo il curatore, si trova la migliore versione, insieme a una selezione di altri locali in cui poterlo assaggiare in versione eccellente. 
Il curatore, Marco Rossetti, e' un appassionato gourmet di Alice, canale televisivo dove ha condotto per diverse stagioni il programma 'La gola in viaggio', nonche' autore, regista e sceneggiatore per il cinema e la televisione.  
