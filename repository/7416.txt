#titolo Del Bosque: le finali si vincono - Mondiali Sudafrica
  (ANSA) - ROMA - "Le finali non si giocano, si vincono". Vicente Del Bosque, il ct della Spagna, affronterà con questo spirito la partitissima di domenica contro l'Olanda dopo la vittoria di stasera sulla Germania.    "I miei giocatori sono stati veramente incredibili - ha detto un trafelato Del Bosque ai microfoni di Sky poco dopo il fischio finale - sono stati straordinari, dalla difesa all'attacco, hanno fatto tutti una grande partita".     
"Ora di partite ne abbiamo ancora una davanti, ci troviamo bene con la palla, stiamo bene fisicamente e possiamo farcela perché, come dicono, le finali non si giocano, si vincono", ha detto ancora il ct spagnolo.    "Comunque stasera abbiamo già fatto la storia e ringrazio tutti", ha concluso Del Bosque, alludendo al fatto che la sua squadra domenica disputerà la sua prima finale mondiale di sempre.  
