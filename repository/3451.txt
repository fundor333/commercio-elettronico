#titolo Sicurezza prodotti, da Bruxelles nuove norme 'made in' - Economia e lavoro - ANSA Europa
   La Commissione Ue ha adottato nuove misure per aumentare la  sicurezza dei prodotti  non alimentari, che introduce l'obbligo dell'indicazione di origine sia per i paesi Ue che per i paesi terzi. ''Tutti i prodotti dovranno avere il marchio 'made in''', ha affermato il commissario Antonio Tajani. ''Il consumatore sara' in grado di sapere cosa compra grazie all' etichettatura '' del prodotto, ha sottolineato Tajani, spiegando che ''se vogliamo avere la piena tracciabilita' occorre capire dove il prodotto e' stato fabbricato'' anche perche' ''solo cosi' se e' pericoloso potremo risalire all'autore e identificare le misure necessarie per bloccarne la commercializzazione''. 
   
 I prodotti fabbricati in un paese Ue dovranno portare l'indicazione, a scelta, o ''made in Ue'' o ''made in'' e il nome del paese specifico, per esempio ''' made in Italy '', mentre quelli provenienti fuori dall'Ue dovranno indicare il nome dello paese, per esempio ''made in China''. Il nuovo pacchetto, composto da  due regolamenti  e un piano di 20 azioni, prevede anche una maggiore cooperazione tra le autorita' nazionali, e un allineamento delle norme di sicurezza che ridurra' anche i costi per le imprese. 
   
 IN LINEA CON NORME WTO  - Le nuove regole sul 'made in', a differenza della vecchia proposta che la Commissione Ue ha ritirato, sono ''perfettamente compatibili con il Wto'' in quanto ''non discriminatorie perche' si applicano sia alle merci Ue che non Ue, quindi tutti i prodotti dovranno avere il marchio 'made in'''. Lo ha assicurato il vicepresidente dell'esecutivo Ue Antonio Tajani, chiedendo all'Europarlamento di ''sostenere fortemente'' la proposta della Commissione, che risponde alle sua richiesta d'intervento. 
   
 Il  nuovo articolo 7  del regolamento adottato oggi dalla Commissione Ue, relativo all'obbligo dell'indicazione d'origine dei prodotti, fa riferimento, ha spiegato Tajani, alle norme esistenti che ''consentono il riavvicinamento della legislazione per garantire il funzionamento del mercato interno''. 
   
 L'intenzione e' che le nuove norme possano entrare in vigore a partire dal 2015, ma devono prima ricevere l'ok di Parlamento e Consiglio Ue. L'Aula di Strasburgo lo scorso 14 gennaio aveva adottato una risoluzione con cui chiedeva alla Commissione d'intervenire per colmare il vuoto lasciato dal ritiro della sua precedente proposta sul 'made in' e, ha ricordato  Tajani , per ''garantire ai consumatori una corretta informazione'' sui prodotti acquistati. 
   
    
