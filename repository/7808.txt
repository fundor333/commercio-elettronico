#titolo Le notizie scientifiche del 2012 - Dossier - Scienza&Tecnica
  18 GEN - Scoperta la compagna 'oscura' della Via Lattea, una piccola galassia nana nella quale domina la materia misteriosa e invisibile che occupa il 25% del cosmo. 
 19 GEN - Osservato in diretta il suicidio di una cometa. Il suo tuffo nell'atmosfera infuocata seguito da tre telescopi. 
 22 GEN - Costruito il primo nanomotore fatto di 'tessere' di Dna ripiegate come degli origami. 
 7 FEB - Dopo una vera e propria 'caccia' durata anni individuate le cellule staminali che danno origine al tessuto adiposo. 
 8 FEB - Si chiamerà 'Amasia' il nuovo supercontinente che fra 100 milioni di anni, secondo i ricercatori di Yale, si formerà dalla fusione del continente asiatico con quello americano. 
 12 FEB - Dalla colorazione delle ali delle farfalle, combinata con le nanotecnologie, nasce una nuova generazione di sensori a infrarossi, più potente ed efficiente rispetto all'attuale. 
 13 FEB - Il lanciatore Vega dell'Esa è partito per il suo primo volo. Il nuovo veicolo di lancio, realizzato in Italia, porta in orbita 9 satelliti (di cui 4 italiani). 
 22 FEB - I neutrini non sono più veloci della luce. Le misure rilevate a settembre 2011 erano dovute a un'anomalia nel funzionamento degli apparati utilizzati. La scoperta è degli stessi ricercatori che lavorano al rivelatore Opera sotto la direzione del fisico Antonio Ereditato che a marzo si dimette. A settembre arriveranno le conferme dell'errore da parte degli esperimenti Borexino, Icarus, Lvd e dello stesso Opera. 
 1 MAR - Il primo a 'scoprire' l'America non è stato Colombo, ma il primato, secondo nuovi studi, è comunque degli europei, passati attraverso i ghiacci dell'Artico 20 mila anni fa. 
 8 MAR - E' stato l'anno dei dinosauri 'piumati': dal Microraptor, grande come un piccione e dotato di piume iridescenti nere e blu al gigante Yutyrannus huali. 
 12 MAR - Gli embrioni vanno in letargo: quando ricevono dalla madre il segnale di stop smettono di crescere. Accade verosimilmente anche nell'uomo per lo stress della madre. 
 23 MAR - Lanciata la navetta automatica europea 'Edoardo Amaldi'. Porta un carico di 6,5 tonnellate di rifornimenti alla Iss, il più pesante mai trasportato da un lanciatore Ariane. 
 26 MAR - Scoperto un anticorpo 'universale' che smaschera le cellule tumorali. Nei topi è riuscito a ridurre o addirittura ad eliminare 7 diverse forme di tumore. 
 18 MAG - Sono 4.700 gli asteroidi potenzialmente pericolosi per la terra secondo la Nasa. La maggior parte sono formati da elementi di tipo roccioso con un diametro maggiore di 100 metri. 
 21 MAG - Il Giappone si ferma per la spettacolare eclisse anulare di sole, la prima in 932 anni a interessare gran parte dell'arcipelago. Il 13 novembre in Australia l'eclissi totale. 
 25 MAG - Osservato il secondo neutrino trasformista: è un risultato record perché si tratta di un fenomeno rarissimo. E' accaduto nei Laboratori Nazionali del Gran Sasso dell'Infn. 
 6 GIU - Venere transita sul disco del Sole e offre uno spettacolo unico, che si ripeterà soltanto fra 105 anni. Il 15 luglio tocca a Giove, che viene occultato dalla Luna. 
 29 GIU - A un asteroide tra Marte e Giove è stato dato il nome Saviano, in onore di Roberto, l'autore di Gomorra. 
 27 GIU - Per la prima volta al mondo sono state trapiantate in un uomo colpito da Sla staminali del cervello prelevate da un feto. A luglio cellule staminali salva-fegato sono state trapiantate in un uomo con cirrosi epatica allo stadio avanzato. Entrambi gli interventi sono stati eseguiti in Italia. 
 4 LUG - Scoperta la 'particella di Dio', ossia il bosone di Higgs grazie al quale ogni cosa ha una massa. L'esistenza della particella prevista 48 anni fa è stata annunciata al Cern. 
 25 LUG - L'Italia celebra i suoi astronauti in occasione dei 20 anni del primo volo sul Discovery di Franco Malerba e dei 50 anni di collaborazione con la Nasa. Intanto si preparano alle nuove missioni Luca Parmitano (in orbita nel 2013) e Samantha Cristoforetti (nel 2014 prima italiana nello spazio). 
 25 LUG - Scoperto un 'sosia' del Sistema Solare, i cui pianeti ruotano intorno alla loro stella Kepler -30 con una configurazione simile ai pianeti del nostro sistema planetario. 
 6 AGO - Curiosity, la sonda della Nasa progettata per andare a caccia delle tracce di vita su Marte, raggiunge la superficie marziana alle 7.31 ore italiane. 'Stasera, su Marte, gli Stati Uniti d'America hanno fatto la storià commenta Barack Obama. Il rover, il più complesso laboratorio mai inviato su un altro pianeta, ha già prelevato campioni di suolo e li ha analizzati. 
 4 OTT - Nati i primi cuccioli di topo generati grazie a ovuli 'fabbricati' in provetta a partire da cellule staminali. 
 9 OTT - Nobel per la Fisica a Serge Haroce e David Windeland che nelle loro ricerche sono riusciti a 'domare l'invisibile', intrappolando e controllando il comportamento di un singolo atomo senza distruggerlo. La Chimica premia Robert Lefkowitz e Nrian Kobilka per le loro ricerche sui sensori (recettori) che si trovano sulla superficie delle cellule. Nella medicina vincono John Gurdon e Shinya Yamanaka per il contributo alla ricerca sulla riprogrammazione delle staminali. 
 10 OTT - Ottenuta la prima tiroide 'in provetta' da staminali embrionali di topo. Realizzata anche la prima cartilagine in provetta da staminali pluripotenti indotte di topo e creati in laboratorio i nefroni, le strutture principali dei reni. 
 14 OTT - Felix Baumgartner si tuffa da oltre 39 mila metri, in caduta libera, infrangendo il muro del suono. Ha raggiunto la velocità di 1.342 chilometri l'ora, mach 1,24. 
 4 DIC - Trovato quello che potrebbe essere il primo vero dinosauro della storia della Terra: il Nyasasaurus parringtonia era grande come un grosso cane e visse 250 milioni di anni fa.   
