#titolo Debutta a Ginevra il full-hybrid idraulico Bosch PSA - Componentistica - Motori
  GINEVRA - Gruppo PSA e Bosch hanno presentato, in occasione del Salone dell'Auto di Ginevra, la Citroen C3 Hybrid Air che e' prima applicazione su una vettura di serie del sistema full-hybrid idraulico. Questa tecnologia permette di ridurre significativamente il consumo di carburante e le emissioni di CO2 delle auto compatte. La soluzione puo' essere applicata sia con i motori benzina sia diesel. 
L'ibrido idraulico e' progettato per produrre un effetto ''boost'' normalmente offerto solo da complessi sistemi di trazione elettrica. In questo caso, invece, e' un motore a combustione interna tradizionale abbinato a unita' idrauliche e al relativo accumulatore di pressione con azoto a garantire una breve accelerazione supplementare. Il sistema ibrido puo' supportare motori diesel e a benzina, quando questi non lavorano con l'efficienza ottimale. 
Il sistema ''power-split'' consente diverse modalita' di marcia. Su brevi distanze, l'energia accumulata puo' essere utilizzata per circolare in modalita' esclusivamente idraulica con motore a combustione interna inattivo, quindi a emissioni zero. Nei tratti piu' lunghi o a velocita' superiori, l'accelerazione e' fornita dal motore a combustione interna. In alternativa, e' possibile combinare i due tipi di trazione:  l'energia immagazzinata nel sistema idraulico e il carburante bruciato dal motore dal combustione interna lavorano in parallelo. Bosch e PSA Peugeot Citroen ritengono che questa tecnologia abbia grandi potenziali. Nel nuovo ciclo di guida europeo, consente una riduzione del 30% dei consumi rispetto a un motore a combustione interna tradizionale. Nel ciclo esclusivamente urbano il risparmio sale al 45%. Inoltre, il sistema ibrido utilizza l'energia che normalmente andrebbe dissipata (trasformandosi in calore nelle guarnizioni d'attrito dei freni) per riempire l'accumulatore idraulico. L'energia cinetica accumulata in frenata viene infatti convertita in energia idraulica e immagazzinata in un serbatoio pressurizzato. 
I vantaggi della trazione ibrida sono altrettanto evidenti quando la vettura marcia a velocita' costante. In questo caso, il motore puo' essere mantenuto in una fascia di regime efficiente caricando al contempo l'accumulatore di energia. Il sistema ibrido idraulico e' costituito da un motore a combustione interna, da un accumulatore di pressione e da un serbatoio. Unita' idrauliche comprimono un 'cuscino' di gas con un fluido idraulico, dove fluido e gas vengono tenuti separati. 
Il gas accumula energia mediante compressione come in una molla a spirale ad una pressione superiore ai 300 bar. La quantita' di energia che puo' essere immagazzinata nell'accumulatore dipende dalle dimensioni del sistema. Appena la pressione nell'accumulatore viene scaricata, il sistema funziona inversamente. Il gas si dilata di nuovo, generando una forza di compressione sul fluido idraulico e azionando un motore idraulico che trasferisce l'energia accumulata alla vettura attraverso la trasmissione. Rispetto alle batterie agli ioni di litio l'accumulatore di pressione ha una capacita' e un'autonomia piu' limitate, ma si ricarica molto piu' rapidamente e puo' utilizzare in modo piu' efficiente l'energia supplementare generata dal motore a combustione interna.  
