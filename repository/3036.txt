#titolo Software riconosce segni dipendenza gioco in tempo reale  - Stili di vita - Salute e Benessere
  Con un algoritmo è possibile analizzare in tempo reale i comportamenti di un giocatore d'azzardo identificando i 'campanelli d'allarme' della dipendenza e avvertendo subito la persona interessata. Il software si chiama GrSystem, è stato realizzato da Matteo Temporin dell'università Cattolica di Brescia ed è stato presentato a Roma al convegno sul tema della Fondazione Unigioco. 
"Il software è già stato validato e funziona sia on line che con le postazioni fisse - spiega Temporin - lo proponiamo a tutte le concessionarie, anche perché è dimostrato scientificamente che i messaggi mandati durante il gioco sono quelli più efficaci nella prevenzione delle ludopatie". Il convegno affronta tutti i temi principali legati al gioco, dai dati che segnalano una raccolta in aumento nonostante la crisi agli effetti che il decreto Balduzzi approvato recentemente avrà sul settore: "Il decreto introduce il concetto di vendita dei giochi 'qualitativa', e non più 'quantitativa' - spiega il vicepresidente della fondazione Ezio Filippone - ad esempio introducendo meccanismi di controllo sulle dipendenze di cui questo software potrebbe far parte".  
