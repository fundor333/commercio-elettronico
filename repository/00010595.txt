#titolo Aston Martin DB9, restyling a Parigi per l'icona british - Prove  e Novit√† - Motori
  ROMA - Aston Martin, a pochi giorni dall'apertura del Salone di Parigi, presenza l'edizione 2013 della sua DB9, vera icona dello stile british e diretta erede della prima auto di James Bond, la DB5. L'arrivo sui mercati mondiali della DB9 - che verra' proposta dal mese di ottobre in Europa a partire da 174.994 euro e negli Stati Uniti da 185.400 dollari, con immediata commercializzazione anche in Asia e negli altri Paesi - fa seguito al debutto avvenuto nel mese di giugno della super-granturismo Vanquish e coincide con l'uscita di produzione della Virage.     Proprio dall'ultima generazione di questo modello, che era stato prodotto per diciotto mesi e viene abbandonato dopo circa 10mila esemplari prodotti, deriva la carrozzeria della DB9. 
Disponibile fin dal lancio nelle due varianti Coupe' e Volante Cabrio, la nuova DB9 si riconosce dal modello che era stato introdotto nel 2004 sostanzialmente per la forma del muso, con presa d'aria meno evidente, e per il disegno dei proiettori con fari bi-xeno e luci a Led. Nella parte bassa del frontale si nota anche una specifica presa d'aria destinata al raffreddamento dei freni che sono carbo-ceramici. Diversa anche la forma della coda, con uno spoiler piu' pronunciato e lenti trasparenti per i gruppi ottici.     Tra le molte novita' che caratterizzano l'interno, da segnalare anche la possibilita' di equipaggiare la DB9 con i sedili sportivi ultraleggeri in carbonio e Kevlar, con un risparmio di 17 kg. A livello ingegneristico, la nuova Aston Martin evidenzia la presenza dell'ultima generazione del noto V12, quella contraddistinta dalla sigla AM11 e gia' montata sulla Vanquish. Questa unita', rivista nel monoblocco, nelle teste (con doppia distribuzione variabile), nei condotti di aspirazione, nell'alimentazione e nelle camere di combustione, utilizza alcune delle soluzioni sviluppate per le Aston Martin GT da competizione,  adattate pero' per l'impiego stradale a cui e' destinata la DB9. La Potenza erogata e' ora di 517 Cv con una coppia massima di 620 Nm. Inedito per questo modello anche il sistema di gestione dell'assetto Adaptive Damping System (ADS) che permette la regolazione su tre modalita': normal, sport e track.  
