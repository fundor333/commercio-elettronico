#titolo Niente divieto, pub inglesi aperti ai tifosi - Visto da...
  (ANSA) - LONDRA - L'allarme è rientrato, i tifosi inglesi - costretti al mondiale davanti alla tv - possono tifare la loro nazionale indossando la maglia dei Tre Leoni, anche nei pub. (ASCOLTA L'AUDIO) 
 Niente divieto, dunque, di bandiere e magliette nei luoghi pubblici, come paventato lo scorso marzo da una circolare della Metropolitan Police che aveva consigliato gli esercenti dei locali che trasmettono le partite di applicare un rigido codice d'abbigliamento all'ingresso. 
 Il timore delle forze dell'ordine era che l'esposizione dei simboli delle diverse nazionali potesse fomentare scontri tra i tifosi ed esplosioni di violenza. Da qui l'invito a non consentire l'accesso a chi si fosse presentato con indosso la maglia di Rooney e compagni. Ma di fronte alla protesta online di oltre 60mila supporters, e alla ferma opposizione dell'associazione dei pub, la polizia è stata costretta ad una frettolosa retromarcia. 
 Così per il debutto contro gli Stati Uniti i tifosi inglesi si sono dati appuntamenti negli oltre 60mila pub dell'isola, per l'occasione addobbati con un tripudio di croci di San Giorgio.  
