#titolo Antoine Bernheim - Protagonisti
 di Sabina Rosset 
Era uno degli ultimi 'grandi vecchi' della finanza. Antoine Bernheim, banchiere francese scomparso a Parigi all'età di 87 anni, era presidente onorario delle Generali, dopo esser stato presidente compagnia di Trieste tra il 2002 e il 2010. Si era dovuto far da parte in via definitiva due ani fa a favore della pur breve stagione di Cesare Geronzi al vertice delle Generali, non senza polemiche e una causa milionaria intentata alla società e di cui aveva annunciato il ritiro solo all'ultima assemblea di bilancio del Leone a fine aprile. Da tempo Bernheim non appariva in pubblico e ne erano note le precarie condizioni di salute.  
Resta comunque singolare la tempistica della sua scomparsa, a solo pochi giorni dalla sfiducia del group ceo della compagnia Giovanni Perissinotto, con il quale, assieme all'A.d Sergio Balbinot, per anni aveva costituito una terna al vertice. Quella conclusa due anni fa alle Generali era in realtà una seconda volta per Bernheim, che era già stato presidente delle Generali tra il 1995 e il 1999, 'cacciato' dopo un drammatico strappo con Enrico Cuccia, consumatosi sulla chiamata di Gerardo Braggiotti da Mediobanca proprio alla Lazard, la banca d'affari francese dalla quale Bernheim aveva tessuto le trame della grande finanza d'oltralpe per quasi quarant'anni. Il banchiere alsaziano era infatti anzitutto una figura centrale del capitalismo francese, tra gli uomini che avevano fatto della merchant bank un centro nevralgico della finanza del Paese: in Lazard Freres era stato senior partner dal 1967 al 2000 e quindi fino al 2005 associato di Lazard llc.  
Da lì aveva fatto da mentore ad esempio a imprenditori come Bernard Arnault, Francois Pinault e Vincent Bolloré. E da lì aveva vissuto lo storico legame dell'istituto con Piazzetta Cuccia, costruito dall'altro grande partner carismatico della Lazard, André Meyer, cui Bernheim era per altro subentrato alla fine degli anni '70 nel Cda di Mediobanca. Lazard era entrata nel capitale delle Generali tramite la finanziaria lussemburghese Euralux sempre sul finire degli anni '70 per rimanervi fino al 2001 e Bernheim era stato nel Cda della compagnia tra il 1973 e il 2010, ricoprendo molte cariche, tra cui anche la vice presidenza. Laureato in Giurisprudenza, insignito di una lunga serie di onorificenze tra le quali quella di Commendatore dell'Ordine delle Arti e delle Lettere (2006), Gran Croce della Legion d'Onore (2007) e Gran Croce dell'Ordine al Merito della Repubblica Italiana (2008). Grande appassionato di bridge, dopo la prima cacciata dalle Generali, offeso e risentito aveva smesso di parlare italiano, anche se in realtà era sempre rimasto immutato l'interesse per l'Italia, dove la figlia Martine ha sposato un principe Orsini. Quella della famiglia di origine di Bernheim è una storia tragica con la perdita dei genitori ancora bambino nel campi di sterminio nazisti. Dal 2007 era cittadino onorario di Trieste.  
