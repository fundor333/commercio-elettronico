#titolo Crisi: atteso consenso su nomina Dijsselbloem a Eurogruppo - Economia e lavoro - ANSA Europa
     (ANSA) - BRUXELLES, 21 GEN - Si spiana la strada per
l'olandese Jeroen Dijsselbloem alla guida dell'Eurogruppo, dove
e' attesa la sua nomina una volta conviti i colleghi della sua
visione dell'eurozona. ''Avremo un dibattito aperto, esigente,
che deve condurre alla sua nomina per consenso'', ha affermato
il ministro delle finanze francese Pierre Moscovici, insistendo
sull'importanza che dovra' avere l'equilibrio tra crescita e
rigore. ''Il mio compito principale'', ha assicurato l'olandese,
sara' ''continuare a ristabilire la fiducia nell'euro''. La guida dell'Eurogruppo, ha avvertito Moscovici - il solo ad
aver espresso apertamente dubbi sulla candidatura di
Dijsselbloem - ''non e' un compito facile'', e ''bisogna che la
successione'' al presidente uscente Jean-Claude Juncker ''sia
all'altezza''. Il premier del Granducato, ha sottolineato ancora
il ministro francese, ''ha saputo incarnare un modello di
presidenza equilibrata, tra paesi del Nord e del Sud, tra
esigenze di consolidamento e aspirazioni alla crescita, tra la
visione tedesca e quella francese perche' possedeva entrambe le
culture''. L'olandese, candidato unico, da parte sua ha detto di
''sperare di raggiungere un consenso'' e di guadagnare ''la
fiducia'' dei colleghi, con l'intenzione di incominciare subito
a lavorare. C'e' infatti ora la spinosa questione del
salvataggio di Cipro, su cui ha pero' voluto glissare. Juncker,
alla sua ultima riunione dell'Eurogruppo, ha ammesso di provare
''un po' di malinconia, ma soprattutto sollievo''. Degli otto
anni passati alla guida dei ministri delle finanze dei paesi
dell'eurozona, l'ultima meta' sono stati gli anni di fuoco della
crisi finanziaria ed economica che si e' abbattuta sulla moneta
unica e i suoi stati membri.(ANSA).
