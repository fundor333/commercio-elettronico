#titolo Da domani si piantera' un albero per ogni neonato - Istituzioni e UE - Ambiente&Energia
  ROMA - Le citta' italiane stanno per diventare piu' verdi grazie alla legge che entra in vigore domeni e che obbliga i Comuni sopra i 15mila abitanti a piantare un albero per ogni bambino registrato all'anagrafe o adottato. 
La normativa, che punta a incentivare gli spazi verdi urbani, esiste in realta' da oltre vent'anni. L'obbligo di piantare un albero per ogni neonato era stato introdotto in Italia con la legge Cossiga-Andreotti n.113 del 29 gennaio 1992. Per ''assicurarne l'effettivo rispetto'', tuttavia, la legge n.10 del 14 gennaio 2013, che entrera' in vigore domani, introduce modifiche alla precedente disposizione. L'obbligo non si applichera' piu' a tutti i comuni, ma solo quelli con una popolazione superiore ai 15mila abitanti, e non interessera' solo le nascite, ma anche i bambini adottati. Un altro cambiamento riguarda i tempi: la piantumazione dovra' avvenire entro sei mesi, e non piu' dodici, dalla nascita o dall'adozione. 
Nonostante il basso tasso di natalita' italiano, la legge dovrebbe riuscire a contrastare, almeno in parte, la perdita di zone verdi nel Paese, che secondo l'Istituto superiore per la protezione e la ricerca ambientale (Ispra) e' di otto metri quadrati al secondo. A vigilare sul rispetto della normativa sara' il Comitato per lo sviluppo del verde pubblico istituito presso il ministero dell'Ambiente, mentre i Comuni dovranno comunicare informazioni sul tipo di albero scelto per ogni bimbo e il luogo in cui e' stato piantato, provvedendo anche a un censimento annuale di tutte le piantumazioni. 
Sempre per tutelare il verde pubblico, la legge che entrera' in vigore domani introduce norme a tutela degli alberi monumentali e ridefinisce la Giornata nazionale dell'albero, celebrata il 21 novembre, che punta a ''perseguire,  attraverso  la valorizzazione dell'ambiente e del patrimonio arboreo e boschivo, l'attuazione  del protocollo di Kyoto'', e prevede attivita' formative in tutte le scuole.  
