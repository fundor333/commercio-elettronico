#titolo Sul web lezioni di Parmigiano Reggiano, nasce la Academy - Sapori - In Viaggio
  PARMA - Al via sul web, la 'Parmigiano Reggiano Academy” (Il gusto di conoscere), una serie di incontri sensoriali multimediali che per la prima volta sono proposti agli amici del Parmigiano Reggiano (la Dop europea che ha il maggior seguito mondiale sui social media) sulla fan page di Facebook e sul sito web del Consorzio.  
Si tratta di vere  e proprie “minilezioni” su come si assaggia e si degusta il Parmigiano Reggiano, un percorso guidato attraverso il quale gli utenti possono cominciare ad apprezzare maggiormente le caratteristiche del Parmigiano Reggiano, raggiungendo via via più alti livelli di competenza. E dopo aver seguito il corso attraverso il tutorial, gli utenti-buongustai hanno la possibilità di accedere ad un piccolo “quiz” che decreta il superamento del primo livello e l’acquisizione del riconoscimento ufficiale che li identificherà come “Palati Raffinati – Una stella” e potranno partecipare alle fasi successive del corso di degustazione.   
Inoltre, annuncia il Consorzio, un secondo progetto è previsto nel periodo maggio-giugno e si chiamerà “Parmigiano Reggiano Chef” (Il gusto di creare). Gli utenti del web, italiani, europei e internazionali, saranno chiamati a creare nuove ricette a base di Parmigiano Reggiano.Le più votate da una giuria di chef selezionati, entreranno a far parte del “Ricettario” proposto  dalla  terza iniziativa, la “Parmigiano Reggiano Night 2013” (Il gusto di stare insieme), che sarà on-line nel mese di ottobre.  
