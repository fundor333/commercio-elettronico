#titolo Debutto a Ginevra per il nuovo crossover Peugeot 2008 - Prove  e Novit√† - Motori
  ROMA - Per il 2013 e per gli anni a seguire, Peugeot punta sull'accoppiata 208-2008 e contemporaneamente sull'allargamento dell'offerta nel settore delle ibride, compresa l'innovativa tecnologia ad aria che e' stata sviluppata da PSA assieme a Bosch. E' quanto potranno ammirare i visitatori dello stand della Casa del leone rampante al Salone dell'Auto di Ginevra, dove saranno esposti 31 tra modelli di serie e concept. 
Ma quello che spicca su tutti e' il nuovo crossover urbano 2008, un modello a vocazione mondiale che sara' prodotto in Europa, in Cina e in America Latina e che avra' a Ginevra il suo debutto. Contraddistinto da una notevole compattezza (e' lungo 4,16 m) e quindi agile anche in citta', 2008 ha quello che una nota della Casa definisce ''uno stile raffinato e molto deciso, pensato per i giovani cittadini di Sao Paulo o Shanghai, di Parigi, Kuala Lumpur o Mosca''. 
Coerentemente con il dinamismo evocato dal suo design, 2008 cela sotto il cofano brillanti motorizzazioni di ultima generazione dai consumi, come dimostrano le unita' diesel e-HDi e i benzina 3 cilindri, con emissioni di CO2 a partire da 98 g/km. 
La gamma della 208, che ha gia' conquistato oltre 220 000 clienti nel mondo, si allarga con 208 XY (definita ''l'urban-chic esclusiva'') e 208 GTi che fa rivivere il mito della 205 GTi. Entrambe derivano dalla carrozzeria a 3 porte con una forte identita' esterna che e' sottolineata dalla firma luminosa del frontale e dai cerchi esclusivi da 17 pollici. 208 XY propone motorizzazioni benzina e a gasolio della serie e-HDi prestazionali e sobrie nei consumi, da 92 a 155 Cv mentre la sportivita' della 208 GTi sara' esaltata dalle prestazioni del motore 1.6l THP da 200 Cv abbinato al cambio meccanico a 6 rapporti ravvicinati. 
La gamma delle Peugeot a basso impatto ambientale - composta dalla 3008 HYbrid4, dalla 508 RXH e dalla 508 HYbrid4 - verra' allargata nel 2016 con l'arrivo sul mercato dell'innovativa tecnologia HYbrid Air, una tappa fondamentale verso l'obiettivo di un consumo di soli 2 litri/100 km. 
Il nuovo crossover 2008 e' il supporto naturale di questa nuova modalita' di propulsione, che associa un motore benzina all'aria compressa. Associando le due fonti energetiche nel concept  2008 HYbrid Air e' possibile ottenere il rendimento migliore in funzione delle diverse situazioni: l'aria compressa per il recupero di energia in fase di frenata e di decelerazione assiste poi (e in qualche caso subentra) al motore 3 cilindri benzina di ultima generazione ottimizzato nel funzionamento per abbassare i consumi e le emissioni.     Composta, per la parte pneumatica, da un serbatoio ad alta pressione posizionato nel tunnel centrale, da un serbatoio a bassa pressione a livello del retrotreno e da un gruppo motore/pompa installato sulla trasmissione, la catena di trazione HYbrid Air preserva l'abitabilita' e la modularita' del veicolo e offre al guidatore tre modalita' di utilizzo: aria (ZEV), benzina e combinata. 
Presente a Ginevra anche il progetto 208 HYbrid FE, sviluppato da Peugeot e Total. Questa vettura potra' emettere solo 49 g/km di CO2 - ossia due volte in meno rispetto all'efficientissima 208 1.0 VTi - ma accelerare da 0 a 100 km/h in 8 secondi come la 208 GTi.  Le basi tecnologiche di questo progetto verranno utilizzate da Peugeot per i suoi veicoli del futuro: aerodinamica ottimizzata, massa ridotta di 200 kg grazie all'impiego dei materiali compositi e del policarbonato, catena di trazione ibrida benzina che abbina un 3 cilindri benzina con cambio robotizzato a un motore elettrico e una batteria derivati dall'esperienza dell'Endurance, lubrificanti del motore speciali, pneumatici e cerchi specifici ridurranno la resistenza al rotolamento.  
