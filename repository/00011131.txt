#titolo Ambiente: Greenpeace balla 'gangnam style' per salvare oceani  - Ambiente e Pesca - Mare
   (ANSA) - ROMA, 19 DIC - Il video più visto nella storia di Youtube,  'Gangnam'  del rapper sudcoreano Psy è arrivato anche sulla  Rainbow Warrior,  la nave di  Greenpeace  impegnata in un tour di documentazione della pesca al tonno nell'Oceano Indiano, da cui arriva circa un quarto del tonno commercializzato a livello mondiale, ma si stima che il 18% della pesca sia illegale.  
 Lo rende noto l'organizzazione ambientalista spiegando che il "Gangnam Style ha contagiato l'equipaggio della nave che ha deciso di utilizzarlo per veicolare il messaggio della campagna, realizzando un video nel proprio tempo libero e a costo zero per l'organizzazione".  
 Ogni componente dell'equipaggio, "dalla cuoca americana al radio operatore panamense, al marinaio argentino, hanno cominciato a ballare nei momenti di pausa per realizzare quella che è sicuramente la versione più green del Gangnam Style". "Eravamo in Mozambico per un monitoraggio congiunto con gli ufficiali del governo locale contro il fenomeno della pesca illegale. E' stata Moon, giovanissima coreana di Seul salita a bordo come traduttrice, a mostrarci il video" ha spiegato Giorgia Monti, responsabile campagna Mare di Greenpeace Italia, imbarcata sulla Rainbow Warrior e protagonista del filmato. (ANSA).  
