#titolo Cosmetica: Unipro, industria italiana tiene grazie a export - Estetica - Salute e Benessere
     (ANSA) - MILANO, 18 FEB - ''L'industria cosmetica italiana
tiene, anche se nel 2012 si e' registrato un cedimento dell'1,8%
dei consumi sul mercato italiano. A trainare infatti sono le
esportazioni, che hanno segnato una crescita del 7%''. A
spiegarlo e' stato Fabio Rossello, presidente di Unipro
(Associazione italian imprese cosmetiche), oggi a Milano alla
conferenza stampa di presentazione di Cosmoprof.    ''In attesa dei dati depurati - precisa - nell'anno appena
passato abbiamo avuto un consumo di circa 9.600 milioni di euro,
e un aumento delle esportazioni per un valore di quasi 2.900
milioni di euro, che consentono di toccare una produzione di
9.040 milioni, in crescita dello 0,9%''. Alcuni canali, secondo
i dati di Unipro, sono piu' in sofferenza di altri, in
particolare quello dell'acconciatura, passato da -1,5% del 2011
al -6% previsto del primo semestre 2013, l'estetica, scesa dal
+1,5% del 2011 al -7,5% del 2013, e la profumeria, scesa al -3%
del 2013. ''Le uniche tendenze positive - continua Rossello -
sono rappresentate dai canali alternativi, quali porta a porta e
corrispondenza, e l'erboristeria. E' in corso un notevole cambio
nelle abitudini di acquisto, si vuole cambiare canale per
spendere meno, scegliendo liberamente e con minor scrupolo
nell'acquisto edonistico''. La grande distribuzione, che supera
i 3.800 milioni di euro, ha registrato una lieve flessione,
caratterizzata dal pesante calo delle vendite in iper e
supermercati, e dalla crescita delle catene specializzate. Il
45,7% dei fatturati delle industrie cosmetiche italiane e'
rappresentato da paesi extra-europei, e le destinazioni
emergenti sono Hong Kong, Singapore, Arabia Saudita e Cina. ''Il
saldo commerciale del 2012 e' stato di 1.238 milioni di euro -
conclude Rossello - Anche se gli imprenditori italiani sono
ottimisti, stanno lavorando per uscire dalla crisi con
l'internazionalizzazione. Ci aspetteremmo qualche aiuto e
agevolazione in piu'. Abbiamo bisogno di un governo che ci
governi''.(ANSA).
