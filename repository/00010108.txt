#titolo Unrae, 2013 inizia male per veicoli commerciali (-26% a gennaio) - Industria e Mercato - Motori
  ROMA - Dopo la flessione del 17,6% nel mercato delle auto, il 2013 parte male anche per i veicoli commerciali, che a gennaio hanno registrato 8.123 immatricolazioni, in calo del 26% sul gia' basso livello del 2012 di 10.969 unita'. Il dato emerge da una stima dell'Associazione delle case automobilistiche estere in Italia (Unrae), che sottolinea come il volume di mercato si sia dimezzato in soli due anni. 
Le vendite di gennaio, che rappresenta la diciassettesima flessione consecutiva del settore degli autocarri, ''soffrono delle piu' volte segnalate difficolta' di accesso al credito per le imprese e dello stato di recessione della nostra economia, ma scontano anche una ridotta disponibilita' finanziaria da parte delle aziende che hanno dovuto affrontare il pagamento dell'Imu a dicembre'', afferma Romano Valende, direttore generale dell'Unrae.    ''Ci auguriamo che il mercato possa almeno tendere a confermare il livello del 2012 e che il governo che uscira' dalle prossime elezioni possa riprendere nella considerazione dovuta un settore che storicamente e' uno dei primi sensori della ripartenza dell'economia'', prosegue Valente. In caso contrario, ''il mantenimento dei volumi sara' affidato solo all'impegno delle case automobilistiche nella vendita di nuovi modelli e nella gestione della scadenza della deroga per i veicoli allestiti rispondenti alla Direttiva Euro 4''.  
