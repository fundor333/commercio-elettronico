#titolo La stagione della neve - Spettacoli e Sport
  Il 2 dicembre parte ufficialmente la stagione della neve in Piemonte e arrivano le offerte per le vacanze, natalizie e non. Si va dal collegamento charter da Caselle verso alcuni paesi europei, alle iniziative piu' classiche nei luoghi sciistici piu' gettonati della regione. 
Gli stranieri saranno invogliati a visitare le montagne piemontesi con collegamenti con l'Inghilterra (8 tra le principali citta'), Irlanda, Svezia, Israele, Russia (quest'anno i voli saranno cinque, con altrettante compagnie) su Mosca, piu' la polacca Lot che colleghera' il sabato con Katowice. 
Nei comprensori le offerte sono legate principalmente alle Montagne Olimpiche della Val Susa, con la formula ''hotel+skipass'' nella Via Lattea e Bardonecchia ski, con tariffe a partire da 248 euro a persona a gennaio. C'e' un'altra combinazione, ''Sotto i 12 anni vacanza gratis'', proposta per gennaio da Bardonecchia: vale per 1-2 bambini ogni due adulti, per un costo complessivo di  a partire da 759 euro. 
In Valsesia, Alagna fa la parte della regina, con offerte interessanti come ''Chi dorme non piglia sconti'' (sconto fino al 15% su pernottamenti per chi soggiorna almeno due notti)  e ''Free sky'', 50% per chi si ferma almeno cinque giorni. Si puo' sciare in tutto il comprensorio ''Neveazzurra'' del Monte Rosa con un unico skipass. Per l'inverno riprendono i corsi di scialpinismo del Cai Piemonte, piu' corsi di arrampicata e escursioni in ciaspole. Continua anche il concorso ''Premio fedelta' rifugi''. 
Novita' anche nel cuneese e biellese: nasce per i piu' piccoli il villaggio di Gogolandia nella riserva bianca, con 80 km di piste, mentre sono 130 i chilometri di ''Mondole' ski'' a Frabosa, con relativi parchi per i piu' piccoli. Nel Biellese skipass gratuito per bambini sotto i 14 anni nell'Oasi Zegna, nel cuore del Parco della Neve. 
Per lanciare la nuova stagione, che parte tra il 2 e l'8 dicembre le montagne ''scenderanno in citta''' a bordo di un veicolo promozionale che andra' in tour, facendo tappa a Torino da venerdi' 18 a domenica 20 novembre in piazza Castello: l'evento e' promosso dalla Regione Piemonte, le associazioni di categoria Arpiet e Cuneo Neve. (ANSA).  
