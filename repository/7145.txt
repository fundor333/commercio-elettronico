#titolo Su data del Conclave si attende decisione Papa - Diario Vaticano
di Manuela Tulli  
 La data del conclave resta ancora un punto aperto: solo il Papa può modificare con un Motu Proprio le regole fino all'inizio della sede vacante, poi è la congregazione dei cardinali a poter decidere un eventuale anticipo. Lo ha spiegato oggi Mons. Juan Ignacio Arrieta, segretario del Pontificio Consiglio per i Testi legislativi. Altra questione ancora aperta è la Messa 'pro eligendo pontifice'. In teoria, ha detto, il canonista, è il decano del collegio cardinalizio, attualmente Angelo Sodano, a doverla celebrare. Ma Padre Federico Lombardi ha riferito che il cerimoniere pontificio, mons. Guido Marini, "non si è espresso definitivamente" sulla questione. 
 Tra i cardinali che parteciperanno al conclave al momento si segnala solo una rinuncia, quella dell'indonesiano Julius Riyadi Darmaatmadja, per ragioni di salute.    Mons. Arrieta ha ricordato in un briefing le regole del conclave illustrando i contenuti della 'Universi Dominici gregis', la Costituzione apostolica di Giovanni Paolo II del 22 febbraio 1996 (esattamente 17 anni fa). "Sappiamo che può arrivare un Motu Proprio di Benedetto XVI - ha ricordato Lombardi - ma su punti particolari, la legge di sostanza" resta quella voluta da Papa Wojtyla.     Papa Benedetto ha già invece modificato alcuni riti: mons. Marini riferisce all'Osservatore Romano che ci sarà una maggiore distinzione tra il momento della Messa e altri rituali. 
 Cambia l'omaggio dei cardinali, che verrà fatto pubblicamente (come era già accaduto per Giovanni Paolo II) mentre diventa meno stringente il tempo per la visita del nuovo Vescovo di Roma alle due basiliche papali, San Paolo e Santa Maria Maggiore.    Arrieta affronta la questione del tempo: "La costituzione apostolica prevede anche il caso della 'rinuncia' ma non è stata pensata al cento per cento per questa eventualità" e dunque Papa Benedetto XVI potrebbe sgombrare il campo dai dubbi indicando "una deroga alla Costituzione anche per evitare che i cardinali restino 15 giorni in più fuori dalla propria sede". 
 Altro tema di attualità è quello di cardinali chiamati a rispondere di fronte alla giustizia di un reato. "Un cardinale privato della libertà non può venire al conclave ma non per questo perde il diritto al voto; persino scomunicato lo mantiene", dice Arrieta rispondendo ai giornalisti che senza citarlo si riferivano al caso del cardinale statunitense Roger Mahony. Anzi - sottolinea il canonista - "partecipare al conclave per i cardinali, prima che un diritto, è un dovere". 
 Sulle votazioni Mons. Arrieta ha ricordato la modifica apportata nel 2007 da Papa Benedetto XVI secondo la quale dopo 34 scrutini andati a vuoto i cardinali possono decidere a maggioranza di accelerare la scelta optando per il 'ballottaggio' tra i due cardinali più votati nell'ultimo scrutinio "ma anche in questo caso serve una maggioranza qualificata, ovvero i due terzi dei voti". Stop a tutte le comunicazioni tra cardinali e mondo esterno durante il conclave. Infine la scheda: il nome scelto andrà indicato "con grafia quanto più possibile non riconoscibile" dettano le regole. E pensare che una volta invece le schede erano firmate per verificare, in caso di parità tra due cardinali, che nessuno dei due avesse votato per sé stesso.  
