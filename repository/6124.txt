#titolo La stampa estera: 'Il burlone è tornato' - Politica
  Berlusconi torna e sabota il governo Monti; Italia di nuovo a rischio caos. Così la stampa internazionale, dalla Gran Bretagna agli Usa, si sofferma ampiamente sull'attuale situazione politica italiana sottolineandone i suoi immediati effetti sui mercati e prevedendo un nuovo, tumultuoso periodo in vista delle elezioni. 
 In Gran Bretagna "La dimostrazione di potere da parte di Berlusconi fa salire la pressione su Monti" è il titolo del  FINANCIAL TIMES  che dedica all'argomento due commenti. Nel primo, firmato Bill Emmott, si invitano gli investitori "ad imparare a vivere senza Monti". A prenderne il posto molto probabilmente non sarà Berlusconi, ma Pier Luigi Bersani e una "vittoria netta di Bersani è un requisito necessario per fare le riforme" anche se "gli investitori si chiederanno se ciò sarà sufficiente per affrontare i problemi cronici dell'Italia". In un editoriale intitolato "Lo sgarbato ritorno di Silvio" il Ft evidenzia invece che, "se Berlusconi avesse un po' di pudore, smetterebbe di giocare con il presente del Paese per proteggere il suo futuro politico. Ma sfortunatamente non ha alcun rimorso e per questo la responsabilità di fermarlo é dei suoi alleati di partito". 
 Sempre Oltremanica, la  BBC  osserva come ora il governo Monti sia "meno stabile" mentre il  DAILY TELEGRAPH , parlando di "dramma" politico, titola: "Il partito di Berlusconi minaccia di buttare giù il governo". 
 In Francia "Il partito di Berlusconi minaccia la stabilità del governo Monti" è il titolo di  LE FIGARO  mentre  LE POINT , in un articolo intitolato "In attesa di Berlusconi", sottolinea come il Cavaliere, "ieri pestifero, oggi beneficia di un ritorno di grazia. Senza di lui la destra sembra persa...". 
 In Germania "Berlusconi e i suoi alleati segano la sedia di Monti" è il titolo del foglio economico  HANDESBLATT  mentre  DIE WELT  sintetizza: "Il governo Monti minacciato dalla crisi". 
 Lo spagnolo  EL PAIS , invece, in un articolo intitolato "Berlusconi minaccia di lasciar cadere il governo tecnico di Monti", scrive come il Cavaliere "sia disposto a morire uccidendo" e al di là della sua prospettiva elettorale si senta "minacciato dalle riforme del governo che lo potrebbero lasciare fuori dalle istituzioni, alla mercé dei giudici". 
 Oltreoceano il  NEW YORK TIMES  interpreta l'iniziativa del centrodestra come il "segnale di un nuovo, turbolento futuro" per la politica italiana. "Il partito di Berlusconi esce, facendo sobbalzare il governo italiano" è invece il titolo del  WALL STREET JOURNAL  che sottolinea come la prospettiva di una crisi politica abbia avuto effetti "immediati" sui mercati. E "la mossa di Berlusconi cristallizza quanto sia instabile la situazione politica ora che la campagna elettorale ha ingranato la marcia".  THE DAILY BEAST , infine, titola "Silvio Berlusconi: il burlone è tornato" e evidenzia come da ora un poi una cosa "sia certa: la capacità di Monti di governare senza intralci è persa per sempre. E Berlusconi ha dimostrato, ancora una volta, di avere potere in Italia".  
