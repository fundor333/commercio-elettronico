#titolo Anteprima a Wolfsburg per l'elettrica Volkswagen e-up! - Prove  e Novità - Motori
  ROMA - Nuovo capitolo nella storia della mobilita' scritto da Volkswagen con la up! a trazione elettrica. La ''silenziosa'' quattro posti, esposta per la prima volta a Wolfsburg in occasione della conferenza stampa annuale di  bilancio del Gruppo Volkswagen e il cui esordio al pubblico e' previsto al Salone dell'auto di Francoforte a settembre, ha un'autonomia di 150 km (ciclo NEDC) e permette la ricarica dell'80% della batteria in 30 minuti. Il motore elettrico della e-up! eroga una potenza continua pari a 55 CV con un valore di picco di 82 CV, oltre a 210 Nm di coppia immediatamente disponibili. La e-up! pesa 1,185 kg, accelera da 0 a 100 km/h in 14'' e raggiunge la velocita' massima di 135 km/h. L'energia e' fornita da una batteria agli ioni di litio da 18,7 kWh alloggiata sotto il pianale. 
La presa per ricaricare la batteria e' installata sotto il classico sportellino in cui normalmente si trova il bocchettone per il rifornimento del carburante. A richiesta si puo' avere il Combined Charging System (CCS), sistema di ricarica, standardizzato da Volkswagen con altri Costruttori, che permette di utilizzare corrente continua (DC) o alternata (AC), potendo scegliere senza problemi tra diversi punti di ricarica. Un elemento caratterizzante della e-up! sono le luci diurne a LED anteriori con design curvilineo che si fanno notare insieme alle specifiche soluzioni aerodinamiche nel frontale e nell'area sottoporta delle fiancate. I cerchi in lega da 15'' con finitura lucida sono specifici per la e-up!.   
