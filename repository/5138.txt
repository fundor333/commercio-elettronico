#titolo A caccia con i pinguini - Primopiano Ragazzi
  Affamati e precisi: i pinguini non sbagliano un colpo quando si tratta di catturare il proprio 'pranzo'. A mostrarci per la prima volta una battuta di caccia vista con i loro occhi è un filmato registrato da alcune micro-telecamere montate proprio sulle schiene di 14 pinguini dai ricercatori dell'Istituto giapponese per la ricerca polare di Tokyo. 
Come in una specie di Grande Fratello dell'Antartide, i pinguini sono stati 'pedinati' grazie a delle piccole telecamere che hanno ripreso la loro visuale durante le battute di caccia subacquea, producendo quasi 85 minuti di riprese per ogni animale del branco. 
Le immagini sono state poi confrontate con i dati rilevati da altri strumenti (chiamati accelerometri) montati sulla testa e sul dorso dei pinguini per misurare l'accelerazione della loro testa mentre cercavano di prendere la preda. 
I ricercatori sono così riusciti a studiare da vicino il comportamento dei pinguini valutando la loro efficienza come cacciatori. I protagonisti di questo 'reality' naturale hanno dato il meglio: sono riusciti a catturare i piccoli crostacei che formano il krill a diverse profondità, mentre sono riusciti a cacciare i pesci più grossi solo in acque piuttosto basse. 
Nel tempo di un'immersione, la quantità di krill catturata è risultata essere molto variabile, mentre il numero di pesci è rimasto costante. Oltre a fornire immagini spettacolari, questo nuovo metodo di controllo potrà rivelarsi molto utile per studiare nel dettaglio questi animali nel loro habitat naturale, svelando particolari altrimenti impossibili da vedere.  
