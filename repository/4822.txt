#titolo Anev, boom eolico nel 2012 in Italia - Rinnovabili - Ambiente&Energia
     (ANSA) - ROMA, 25 GEN - Nel 2012 sono stati installati ben
1.272MW di energia eolica nel nostro Paese (il 18,5% di MW in
piu' rispetto al 2011) raggiungendo, cosi', un totale di 8.144
MW che ha permesso di ridurre le importazioni di materie prime
combustibili per il soddisfacimento della domanda di energia con
conseguenti benefici sulla bilancia commerciale e sull'ambiente.    A darne notizia e' l'Anev spiegando che il motivo di tale
accelerazione e' da cercare nel cambio del sistema di sostegno
delle Fonti Rinnovabili introdotto dal D. Lgs. 28/2011 che,
entrando in vigore dal 2013, ha spinto gli operatori con
progetti cantierabili a farli entrare in esercizio entro il
2012.    L'occupazione del settore eolico e' oggi di circa 40.000
addetti con una crescita media annua di circa 5.000 unita' che,
in un periodo difficile come questo, sarebbe estremamente
opportuno preservare.    ''Purtroppo - sottolinea l'Anev - un settore cosi' virtuoso
non e' adeguatamente sostenuto dalle Istituzioni che, con il DM
6 luglio 2012, hanno introdotto i nuovi sistemi di aste e
incentivi, oltre a ulteriori meccanismi farraginosi che, pur
avendo fissato un tetto alla potenza ammessa pari a poco meno
del 40% di quella realizzata nel 2012, non ha ricevuto offerte
sufficienti a raggiungerlo. A causa di questi interventi
normativi sfavorevoli i risultati ottenuti nel 2012 saranno
impossibili da ripetersi nel 2013 e nel 2014 se il Governo non
interverra' tempestivo sulle criticita' esposte''.
