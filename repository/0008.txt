#titolo Grasso e Boldrini in visita al Quirinale - Politica
ROMA - I neo presidenti di Senato e Camera, Piero Grasso e Laura Boldrini sono stati al Quirinale per colloqui con il presidente della Repubblica Giorgio Napolitano. 
 Come di consuetudine è stato ricevuto prima il presidente del Senato; quindi, poco dopo, il presidente della Camera. 
 Il presidente della Repubblica Giorgio Napolitano è poi arrivato all'Altare della Patria per deporre una corona d'alloro in occasione della Festa dell'Unità d'Italia. Con Napolitano anche il presidente del Consiglio Mario Monti, i neo presidenti della Camera e del Senato Laura Boldrini e Piero Grasso, il sindaco di Roma Gianni Alemanno, il presidente della Regione Lazio Nicola Zingaretti e i vertici delle forze dell'ordine. 
 "Quel che non va nello Stato, nelle istituzioni, nella politica" va "modificato e riformato". Lo ha detto il presidente della Repubblica, Giorgio Napolitano, in un messaggio in occasione della Giornata dell'Unità d'Italia. "Ritroviamo il senso dell'unità necessaria. Unità, volontà di riscatto, voglia di fare e stare insieme nell'interesse generale, senza dividerci in fazioni contrapposte su tutto, senza perdere spirito costruttivo e senso di responsabilità". 
 "Siamo oggi - noi italiani - credo che lo sappiamo bene, di nuovo in un momento difficile e duro, per l'economia che non cresce, per la disoccupazione che aumenta e dilaga tra i giovani, per il Mezzogiorno che resta indietro", ha detto Napolitano in un intervento al Tg2 sottolineando che per la politica è tempo di riforme. 
 BOLDRINI, NAPOLITANO HA DETTO 'SANGUE FREDDO E FATICA'  - "Sangue freddo, fatica e successo. Con queste parole mi ha salutato oggi il presidente #Napolitano". Così Laura Boldrini, neo presidente della Camera, racconta il suo incontro di oggi con Napolitano su Twitter, definendo quello del Capo dello Stato "un augurio bello e impegnativo".  
