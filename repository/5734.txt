#titolo 'Ricostruiamo l'Italia', forum delle best practices al Saie - Speciali ed Eventi - Ambiente&Energia
  Bologna - E' il cuore dell'edizione 2012 del Saie. Il forum 'Ricostruiamo l'Italia' animera' il salone fin dall'inaugurazione, ospitando per tre giorni convegni, dibattiti e figure leader del settore. Con la chicca della realizzazione, in tempo reale, di un prototipo di costruzione antisismica in scala 1:1 nel padiglione 25: alto 8 metri per 4,5, vuole essere una rappresentazione concreta del messaggio di ricostruzione consapevole che il Saie vuole lanciare quest'anno da Bologna. 
   Il Forum e' organizzato insieme alla Regione Emilia-Romagna, ad Aster e alla piattaforma della Rete Alta Tecnologia. Hanno collaborato universita', centri di ricerca, ordini professionali, associazioni e fondazioni, creando un vero e proprio 'think tank', inedito per competenze e ricchezza intellettuale. 
   ''L'obiettivo e' riunire e favorire la messa in pratica delle migliori esperienze del settore'', ha spiegato il presidente di 'BolognaFiere' Duccio Campagnoli che condivide con quello della Regione, Vasco Errani, ''la speranza e la possibilita' che il paese si doti di nuove politiche industriali''.  
   Ad aprire il Forum e il Salone stesso, l'incontro inaugurale (giovedi' alle 11) con Errani, il sottosegretario Antonio Catricala', il presidente Ance Paolo Buzzetti, quello degli architetti Leopoldo Freyrie e quello degli ingegneri Armando Zambrano. Poi fino a sabato sono in programma focus sui nuovi modelli costruttivi, sulle esperienze in Abruzzo ed Emilia riguardo al terremoto, sulle normative in ambito sismico fino all'appuntamento conclusivo di sabato 20, alle 10, con 'Dov'era ma non com'era', momento di sintesi per raccogliere ''le strategie della ricostruzione consapevole''. Al centro temi come la ricerca di nuovi metodi di progettazione, la riqualificazione dei centri storici e le nuove regole di certificazione ambientale per la sicurezza sismica.  
