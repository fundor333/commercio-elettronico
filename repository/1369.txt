#titolo ''Uomini senza vento'',noir mediterraneo di Simone Perotti - Libri - Mare
        (ANSA) - ROMA, 10 SET - E' appena uscito in libreria il romanzo ''Uomini senza vento'', di Simone Perotti, Collana Narratori Moderni Garzanti Libri, un noir mediterraneo e ambientalista che ha per protagonista un uomo di fronte a un bivio. Una storia psicologica, incalzante, profumata di passione e di mare, che tra paesaggi indimenticabili, raffiche improvvise e spericolate manovre a vela, travolge il cuore e la vita dei personaggi fino a inebriarli del sapore della liberta'. 
    Per Renato tutto comincia con una strana telefonata notturna.Antonio, il suo caro amico di Ponza, gli racconta che sull'isola accadono fatti misteriosi, che generano sospetti e fanno paura.Attratto dall'idea di una vacanza, fugge da Milano e prende il timone della sua Makaia, barca nata per correre. Ritrova gli amici e le serate nell'eremo mediterraneo di Antonio.Ma non solo. I sospetti del suo amico si concretizzano in una vicenda intricata, un giallo dai contorni sempre piu' drammatici: una nave nera, impegnata in traffici inspiegabili, appare e scompare dall'orizzonte nei giorni di maestrale; un abuso edilizio fa sospettare manovre della criminalita' organizzata. 
    Un'avventura incalzante e ricca di incontri tra le isole pontine, la Corsica, l'Elba, dove la posta in gioco e' il mare in pericolo, e una scelta di vita che Renato rimanda da troppo tempo. 
    Simone Perotti (1965) ha fatto il manager per quasi vent'anni. Poi si e' trasferito in Liguria per dedicarsi esclusivamente a scrivere e navigare. Fa l'affittabarche, lo skipper e l'istruttore di vela, trascorrendo circa quattro mesi l'anno in mare. Collabora con riviste di turismo, mare, navigazione. Ha pubblicato un libro di racconti e due romanzi con Bompiani. Con Vele(WhiteStar, 2008) ha vinto il Premio Sanremo. (ANSA).  
