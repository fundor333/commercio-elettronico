#titolo La collina sopra Torino - Itinerari
     (ANSA) - TORINO, 14 DIC - Il Parco della Collina Torinese e'
formato da due aree protette, la Riserva Naturale Speciale del
Bosco del Vaj ed il Parco naturale della Collina di Superga. Un'oasi verde che circonda Torino e che consente delle piacevoli
escursioni sia a piedi che in mountain bike lungo strade
sterrate, sentieri e strade asfaltate. Da Moncalieri a Superga e
oltre. Con la possibilita', grazie ai mezzi pubblici, di
interrompere o riprendere l'escursione quando e dove si vuole.    Il Parco si estende per circa 750 ettari sui territori
prevalentemente coperti da boschi di Bandissero, Pino, Torino e
S.Mauro. Tali aree sono ora gestite dall'Ente di Gestione delle
Aree Protette della Collina Torinese, con sede a Castagneto Po.    Uno degli itinerari possibili (consultare le cartine o andare
su www.parks.it/parco.collina.torinese) potrebbe partire da
Corso Moncalieri vicino al civico 147 dove e' situato il Parco
Leopardi. Si imbocca il sentiero numero 16, denominato Sentiero
dei Parchi per raggiungere la Strada Comunale da San Vito a
Revigliasco (asfaltata). Si svolta a sinistra  e dopo circa 100
m si entra a destra nel Parco di San Vito, risalendo il quale si
giunge a un pannello che illustra la cerchia alpina; si sale a
sinistra, si esce dal parco e si segue verso nord il Viale
Seneca, sino a incontrare a destra la Strada Vigne di S.Vito,
seguendola per circa 150 m in salita e infine s'imbocca a
sinistra (oltre un cancelletto, da richiudere) la rustica
scalinata che da accesso alla Strada dei Boschi.    Con questo percorso boschivo di circa 1 km, sovrastante la
Gola dell'Inferno, si arriva al Quadrivio Raby.  Questo
quadrivio e' al margine inferiore del Parco della Maddalena. Per
la salita al Parco non c'e' che l'imbarazzo della scelta: una
fitta rete di sentieri e viottoli consentono di arrivare sino
alla sommita' (715 m); quassu' si innalza il Faro della
Vittoria, uno dei punti panoramici migliori della collina. Tra i
vari percorsi all'interno del Parco, quello rosso, oltre a
raggiungere la vetta collinare, e' il piu' comodo per arrivare
al percorso della Grande Traversata della Collina (indicata con
la sigla GTC). Questo nuovo percorso esce dal versante nord del
Parco della Maddalena e scavalca la dorsale per portarsi sul
versante sud del Bric della Croce; ne discende poi il pendio e,
aggirando il Bric della Cresta lungo il sentiero numero 31,
porta alla Pera del Tesor (Pietra del Tesoro) e al vicino sito
archeologico di Monsferratus (IV-III sec. a.C.), sul Bric San
Viter.    Seguendo la GTC verso nord (sentiero n. 32), con andamento
quasi pianeggiante, si giunge all'Eremo dei Camaldolesi (del
1606, ne rimangono solo il campanile e i resti della Torre dei
Principi). Dall'Eremo, con la GTC si scende sul versante sud
alla Cascina Margherita e ai Tetti Rosero di Pecetto (sentiero
n. 33), quindi si risale allo spartiacque di Pian Mongino. Dopo
un breve tratto sulla strada asfaltata di cresta, verso nord, si
imbocca a destra il Sentiero del Gallo (GTC) col quale, in un
paio di km, si arriva nel centro di Pino Torinese. Ci si dirige
verso la Parrocchiale della SS. Annunziata, buon punto
panoramico affacciato verso il Chierese e l'Astigiano, quindi si
sale per Via Maria Cristina sino a scavalcare la collina di
Montosolo presso il cimitero; da questo punto si scende in
direzione nord per raggiungere la Strada dei Colli detta anche
Panoramica. Si accede cosi' al Parco Naturale di Superga fino a
raggiungere la Basilica da dove si puo' scendere per
cremagliera, mezzi pubblici o a piedi fino in corso Casale. Oltre 6 ore e trenta per l'intero percorso, piacevole panoramico
ed effettuabile tutto l'anno. (ANSA).
