#titolo Vela: Volvo Ocean race per la prima volta nel Galles  - Nautica e Sport - Mare
  (ANSA) - Alicante, (Spagna), 6 mar - Cardiff sarà sede di tappa della tredicesima edizione della  Volvo Ocean Race  nel 2017/18.  Con questa scelta il giro del mondo a vela visiterà il Galles per la prima volta nella sua storia e ritornerà sulla costa britannica dopo un'assenza di oltre dieci anni. 
 Interrompendo temporaneamente la serie di annunci riguardanti le sedi della dodicesima edizione, il direttore operativo della regata Tom Touber ha annunciato l'accordo con la città gallese, nel corso di una conferenza tenutasi oggi nella Norwegian Church di Cardiff. 
 La Volvo Ocean Race, che ebbe inizio nel 1973 con il nome di  Whitbread Round the World Race  proprio con la partenza da Portsmouth nel Regno Unito, ha successivamente spostato il suo quartier generale dall'Inghilterra alla città spagnola di Alicante nel 2010. L'ultima volta che il Regno Unito ha avuto una sede di tappa è stato durante l'edizione 2005/06 con Portsmouth.  
