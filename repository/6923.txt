#titolo Silvestrini, pista interna? Solo fantasie  - Campania
La pista interna dietro il rogo di Città della Scienza? Per Vittorio Silvestrini, fondatore e presidente dell'attrattore culturale con sede a Napoli, "sono solo fantasie". "E chi è stato allora?", si è chiesto a margine dell'incontro con i vertici di Ecsite, la rete che coordina le attività di oltre 400 musei scientifici in Europa, arrivati a Città della Scienza per testimoniare la solidarietà della comunità scientifica europea. "Io spero che non sia la camorra - ha replicato commentando lo scetticismo sulla matrice camorristica del rogo espresso ieri dal magistrato Raffaele Cantone - perché l'ipotesi che ci sia una pista interna è talmente fantasiosa che non esiste. Qui - ha concluso - c'é gente che lavora gratis da mesi". 
 A BREVE RISULTATI RILIEVI SCIENTIFICA -  Sono attesi tra domani e giovedì - secondo fonti giudiziarie - i risultati dei rilievi eseguiti dalla polizia scientifica dopo il rogo della "Città della Scienza" del 4 marzo scorso. I risultati saranno consegnati al procuratore aggiunto Giovanni Melillo ed al pm della Dda Michele Del Prete, che indagano sull' incendio. I campioni raccolti dalla scientifica della Questura di Napoli sono stati inviati al centro della polizia scientifica di Roma. Dai rilievi gli inquirenti si attendono risposta sulla eventuale origine dolosa dell' incendio - data ormai quasi per scontata dagli inquirenti - sul numero degli inneschi e sui materiali infiammabili adoperati. Dagli accertamenti gli investigatori ritengono di poter stabilire, se l' ipotesi dolosa sarà confermata, il numero di persone entrate in azione e quindi l' eventuale responsabilità di una organizzazione.  
