#titolo Audi pronta a schierare la nuova berlina A3 - Prove  e Novità - Motori
  ROMA - Audi e' gia' pronta a schierare una delle 'armi' che le permetteranno di puntare all'obiettivo di 2 milioni di auto vendute all'anno entro il 2020. La piu' piccola delle berline con i Quattro Anelli sul cofano, derivata dalla due volumi A3, e' stata svelata durante un evento a porte chiuse che ha preceduto la conferenza annuale di bilancio a Ingolstadt, mentre per la presentazione ufficiale - riferisce Reuters - si dovra' attendere il Salone di Shanghai in programma per meta' aprile. La produzione verra' avviata entro il 2013 e la commercializzazione negli Stati Uniti (dove sara' presentata come model year 2015) e in Cina e' prevista per i primi mesi del prossimo anno. 
La nuova Audi A3 sedan e' basata, come le altre versioni della A3, sulla piattaforma MQB (la stessa della Volkswagen Golf e delle altre medie del Gruppo), una innovativa architettura di base per milioni di vetture attuali e future che - secondo la banca di investimenti Morgan Stanley - comportera' complessivamente 70 miliardi di dollari d'investimenti. La produzione in Cina, secondo quanto riportano alcuni organi di stampa locali, dovrebbe essere affidata alla JV esistente FAW-Vw, che gia' oggi fabbrica alcuni modelli Audi. 
Durante la conferenza annuale Rupert Stadler, CEO di Audi, ha detto che la A3 ''e' stata un volano della nostra crescita'' e che l'arrivo di ''un nuovo membro della famiglia'' permettera' di contare su ''un derivato che sara' importante stimolare un'ulteriore crescita''. 
Il programma di lancio di questa piccola 'limousine', piu' lunga della A3 due volumi ma piu' corta della A4, prevede oltre al debutto ufficiale al Salone di Shanghai anche un altro evento a porte chiuse riservato ai giornalisti in occasione del New York Auto Show, che si aprira' al pubblico il prossimo 29 marzo. 
In quella occasione Audi rilascera' le informazioni tecniche e le prime immagini della nuova berlina A3. 
Derivata dalla concept 'limousine' che Audi aveva presentato al Salone di Ginevra del 2011, la nuova variante con la 'coda' avra' un posizionamento concorrenziale, in tutti i mercati, con la Mercedes CLA che e' in fase di lancio in Europa e negli Stati Uniti. Secondo il report di Reuters, il prezzo della A3 berlina dovrebbe posizionarsi attorno ai 30mila dollari, allineato cioe' a quello della CLA che viene venduta negli Usa a 29.900 dollari. 
    
