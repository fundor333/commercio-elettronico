#titolo Maghi e reazioni misteriose - Libri

			 Il primo chimico della storia è stato di certo un cuoco: l'inventore della carne alla brace! Partendo dalla scoperta del fuoco, o meglio da come usarlo per cucinare, 'Maghi e reazioni misteriose, l'alchimia e la chimica a spasso nel tempo' (Lapis edizioni, 208 pagine, 13 euro) ci porta in un lungo viaggio per scoprire in maniera divertente le 'magie' della chimica e le scoperte fatte dai grandi 'stregoni' della scienza. 
Fuoco, fulmini, pietre filosofali e flogisto: la chimica è nata per svelare il segreto della materia che ci circonda, arrivando a inventare nuove sostanze e concetti. In questo libro si ripercorre proprio la storia di quelle tante persone, spesso un po' strambe, che hanno svelato piccoli o grandi misteri che si nascondono ovunque, anche in un semplice bicchiere d'acqua.  
Dalla trasformazione delle pietre in ferro ai segreti per 'disfare' l'acqua, dall'idea di 'contare' le molecole dell'aria fino agli esplosivi modi di rompere molecole e atomi, la chimica è fatta di idee, mistero e tante cose ancora da scoprire. 
		
