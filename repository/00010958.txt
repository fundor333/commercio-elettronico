#titolo Ruby, accolto impedimento per Berlusconi - Associate
MILANO -  I giudici del tribunale di Milano hanno accolto il legittimo impedimento avanzato da Silvio Berlusconi, imputato al processo sul caso Ruby e hanno invece respinto quello avanzato dai difensori, la cui assenza è stata ritenuta ingiustificata. Il processo è stato aggiornato al prossimo 25 marzo,cancellate udienze 20-21 marzo. 
 I giudici nell'accogliere solo l'istanza di rinvio per legittimo impedimento di Silvio Berlusconi dovuta a motivi politici, e non dei suoi legali - tutti e tre impegnati nelle riunioni dei gruppi parlamentari di Camera e Senato per la nomina dei capigruppo - ha ritenuto che l'impegno parlamentare dell'ex premier è uno "dei passaggi fondamentali" e improcrastinabili dell'attività politica del nostro Paese. Pertanto è stato ritenuto "assoluto" l'impegno del senatore Berlusconi. Per quanto riguarda invece, i suoi due legali, gli avvocati Niccolò Ghedini e Piero Longo, secondo il tribunale, avevano la possibilità di nominare come sostituti i numerosi legali che hanno a disposizione nello studio di Padova, avvocati che più di una volta li hanno già sostituiti durante lo stesso processo Ruby. A questo punto il tribunale ritenendo "non opportuno mantenere le udienze" di mercoledì 20 e giovedì 21 marzo, visto anche il deposito dell'istanza di trasferimento del procedimento per legittimo sospetto che dovrà essere valutato dalla Cassazione, ha deciso di rinviare a lunedì 25 marzo. 
 BERLUSCONI, DENTRO MAGISTRATURA ASSOCIAZIONE DELINQUERE   All'interno della magistratura c'é una parte che ha formato una specie di associazione a delinquere che usa il potere giudiziario a fini politici. Lo avrebbe detto Silvio Berlusconi secondo quanto viene riferito nel corso della riunione del Pdl alla Camera. 
 SENTENZA SLITTA ANCORA, ATTESA CASSAZIONE SU L.SOSPETTO   Con il rinvio al 25 marzo per l'impedimento di oggi di Silvio Berlusconi, e la 'soppressione' di due udienze fissate per questa settimana, slitta ancora una volta la conclusione della requisitoria con la richiesta di condanna nel processo sul caso Ruby. A questo punto, in attesa della decisione della Cassazione sull'ammissibilità o meno dell'istanza di trasferimento del procedimento a Brescia per legittimo sospetto, la sentenza, che era prevista per lunedì prossimo, arriverà forse ad aprile. 
 'I toni e i modi utilizzati dalla dr.ssa Boccassini stamani in udienza nel processo cosiddetto Ruby, sono davvero inaccettabili e dovranno trovare compiuta valutazione nelle sedi opportune". Lo dichiarano gli avvocati Piero Longo e Niccolò Ghedini, legali di Silvio Berlusconi. "Tale atteggiamento dimostra ancor più, se ve ne fosse bisogno, l'assoluta impossibilità di affrontare serenamente quel processo a Milano", aggiungono i legali. "Si deve fra l'altro ricordare per completezza d'informazione, visto che la dr.ssa Boccassini sembra non conoscere il dato processuale, che i difensori del Presidente Berlusconi avevano già nelle scorse udienze revocato ogni nomina di sostituti e quindi qualsiasi riferimento agli avvocati Perroni e Dinacci è del tutto fuorviante", concludono Longo e Ghedini. 
 La richiesta di rinviare il processo sul caso Ruby da parte di Silvio Berlusconi e della sua difesa e quindi bloccare ancora una volta la requisitoria "in un altro Paese sarebbe un oltraggio e un disprezzo per la corte e lo è anche qui".L' ha detto Ilda Boccassini chiedendo la respingere istanza di legittimo impedimento di premier e legali. 
 Ilda Boccassini, che rappresenta la pubblica accusa al processo con al centro la giovane marocchina e di cui l'ex premier venerdì scorso ha chiesto il trasferimento a Brescia per legittimo sospetto, nel chiedere di respingere la richiesta di rinvio per legittimo impedimento di Berlusconi e dei suoi legali-parlamentari, ha sottolineato che le "istanze sono irrispettose nei confronti del collegio e del pm" e che quindi sia invece "consentito alla pubblica accusa, che rappresenta lo Stato, di andare avanti e che si consenta al pm di concludere". Il procuratore aggiunto Boccassini ha sottolineato in particolare che i due legali parlamentari, gli avvocati Niccolò Ghedini e Piero Longo hanno a disposizione sostituti processuali "del calibro del professor Dinacci" e un calendario "fissato da mesi". Eppure "si consente, probabilmente solo in questi processi, e sono 34 anni che faccio il pubblico ministero, che si possa dire sono altrimenti impegnati. Ma non si sa quali siano gli impegni di Dinacci" e dell'altro sostituto processuale, l'avvocato Giorgio Perroni. Sull' "ennesima richiesta di rinvio", Ilda Boccassini ha affermato che questo "in un altro Paese sarebbe un oltraggio, vilipendio e disprezzo per la corte e lo è anche qui. Chiedo che il processo vada avanti", e che oggi si concluda la requisitoria con la richiesta di condanna già saltata per tre volte a causa dell'uveite e delle complicazioni di Berlusconi. Ora i giudici sono in camera di consiglio.  
