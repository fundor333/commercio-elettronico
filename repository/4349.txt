#titolo La cucina regionale protagonista a Tirreno  - Fiere&Eventi - Terra&Gusto
  MASSA - La 33/ma edizione di Tirreno C.T., la fiera promossa da Tirreno Trade negli spazi di CarraraFiere, palcoscenico per la sfida tra cucine tipiche regionali. La fiera, dedicata alle novità nel settore delle forniture per alberghi, ristoranti, bar, pasticcerie, gelaterie e in generale strutture ricettive, vede protagoniste le cucine regionali che dal 3 al 7 marzo si sfideranno nel concorso “Sapienze e Sapori Regionali” 
  Nella cittadina toscana una kermesse a difesa delle tipicità regionali, che vedrà in lizza, a contendersi il gradino più alto del podio, squadre di chef provenienti da Emilia Romagna, Liguria, Campania, Sicilia, Piemonte, Veneto e Toscana.   
La giornata inaugurale vede la sfida tra le pentole di Liguria, con ai fornelli Lady Chef di Savona e Osteria del Collegio Equipe di Pavia. Protagonista il pesce per quanto riguarda la proposta delle donne di Savona. All'iniziale Pane del Borgo – Panissa Fritta sono seguiti Ravioli ripieni di nasello, formaggio Primosale ed erbe aromatiche e quindi il secondo piatto a base di Polipetti in umido alla maniera di Ponente, carciofi e zucca di Gorra. Infine Biancomangiare croccante ai pinoli con pasticceria di Finale serviti con una lacrima di hippocrasso. La risposta  veneta è stata affidata a Piccole crepes con cuore di cinghiale in salmì, passatina di spinaci e pomodorini Ciliegino in olio di cottura cui ha fatto seguito Tiramisù di trota dorata con cremoso di Robiola, nido di radicchio e patata affumicata. Per dolce Parfait al torrone morbido di Cremona con coulis di sottobosco, piccola Sbrisolona del Mantovano in salsa di vaniglia.    
Nei prossimi giorni si sfideranno nell’ordine il Veneto con il Team Padova Chef e ancora la Liguria con il Team Cuochi di Savona. Martedì sarà la volta della squadra regionale dei cuochi di Sicilia che sfideranno quelli della Campania. Infine mercoledì il Piemonte contro i cuochi toscani del Team Arezzo. 
Il regolamento del concorso, la cui premiazione avverrà giovedì 7 marzo, è estremamente dettagliato: tutti i team, composti da tre persone, dovranno preparare un menù completo composto da tre portate compreso il dolce, nel rispetto dei temi stabiliti dall’organizzazione, che rappresenti appieno  la tipicità della regione di provenienza. Le preparazioni dovranno essere presentate al piatto e dovranno comprendere una zuppa della tradizione, un secondo piatto, rappresentato in questa edizione dal tema della spalla di vitello nelle sua varie declinazioni e, per finire in dolcezza un dessert al cucchiaio abbinato a uno o più frutti. Non mancheranno i debiti abbinamenti con i vini più appropriati. Tutto questo sarà eseguito in cucine a vista: il pubblico ha modo di seguire  “dal vivo” i lavori di autentici maestri della cucina tradizionale.   
A giudicare i menu, oltre a una giuria, anche i visitatori stessi che vorranno fermarsi a mangiare le prelibatezze cucinate e quindi giudicando con l’apposita scheda di valutazione il piatto finale. Un concorso quindi che sottolinea l’importanza della tradizione e della qualità nell’offerta della grande  ristorazione italiana.  
