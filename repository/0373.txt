#titolo Cipro: De Grauwe; mossa stupida, rischiano euro e Italia - Altre news - ANSA Europa
     (ANSA) - BRUXELLES, 18 MAR - ''Una decisione di una
stupidita' estrema che rischia di spingere la zona euro in una
nuova crisi''. Per Paul De Grauwe, economista belga e professore
alla London School of Economics, il giudizio sul metodo scelto
per salvare Cipro dalla bancarotta e' senza appello. ''Qualche
anno fa abbiamo deciso - spiega De Grauwe - di stabilire un
sistema europeo di garanzia per i depositi fino a 100 mila euro
per stabilizzare il sistema, arriva la crisi a Cipro e di colpo
si decide di non applicare piu' la norma''. 
   ''Cio' vuol dire - insiste l'economista - che se la crisi
colpisce con piu' forza in Spagna o in Italia, i correntisti
correranno alle banche e allora si creera' una crisi bancaria di
grande proporzioni''. Pericoli soprattutto per l'Italia: ''Ci
sono dei rischi legati alla situazione politica, se si
aggiungeranno problemi di bilancio e si iniziera' a parlare
della richiesta di un sostegno finanziario, allora si porra' il
problema per i risparmiatori, che non vorranno perdere i loro
soldi, cio' creera' una crisi autorigenerante e non sara' facile
uscirne''. 
   Secondo De Grauwe una ''soluzione di buon senso'' al caso
cipriota sarebbe stata mantenere la garanzia fino a 100 mila
euro e, ''al di sopra di questa cifra, applicare un haircut del
15-20%'', sarebbe stata una ''soluzione normale''. (ANSA)
           
