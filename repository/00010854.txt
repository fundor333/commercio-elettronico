#titolo Rinnovabili: Albengoa Solar, successo industria Ue a rischio - Speciali ed Eventi - Ambiente&Energia
  (ANSA) - BRUXELLES, 16 OTT - Le aziende leader nelle rinnovabili nel mondo sono europee, ma ''questo successo e' a rischio, occorre conservare la competitivita' ''. Cosi' Florian Klein, a capo della pianificazione strategica di Albengoa Solar, ha voluto inviare un messaggio chiaro ai politici Ue, in occasione della tavola rotonda organizzata da Althesys sul tema 'L'industria globale delle rinnovabili: strategie delle aziende e trend del mercato'. 
   ''La questione chiave per la prospettiva europea - ha detto Klein - e' quella del mix energetico'', perche' i pionieri del settore non subiscano un rallentamento della domanda nell'Ue, anche a causa della crisi. Un paradosso se si pensa che gli Stati membri si sono impegnati a raggiungere un taglio di almeno l'80% della CO2 rispetto al 1990. In questa direzione ''e' importante dare segnali - ha aggiunto il responsabile di Albengoa Solar - perche' le centrali a carbone saranno operative fino a quella data''. Secondo Klein l'Ue deve fare delle scelte a favore delle rinnovabili, a partire da ''incentivi, significativi e prevedibili'', perche' le politiche siano coerenti con i target, un problema ''noto a Bruxelles, ma non abbastanza negli Stati membri''. Ovviamente sono diversi i mercati emergenti e le nuove ''terre promesse'' per l'industria europea, che ha tutto l'interesse ad un mercato globale equo. ''Il cuore della competitivita' per noi - ha concluso il responsabile di Albengoa Solar - rimane il settore della ricerca e dello sviluppo''. (ANSA) .  
