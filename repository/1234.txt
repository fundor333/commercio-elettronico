#titolo Pesca: Legacoop, bene aumento quota tonno rosso - Ambiente e Pesca - Mare
  (ANSA) - PALERMO, 28 FEB - ''Ci fa ben sperare l'inversione di tendenza che, per la prima volta da dieci anni a questa parte, vede aumentare anziche' diminuire la quota di cattura di tonno rosso assegnata a livello internazionale dall'Iccat al nostro Paese (1950 tonnellate nel 2013 contro le 1787,91 del 2012)''. Lo dice Legacoop Pesca Sicilia. 
''La regolamentazione internazionale sul tonno rosso - prosegue l'organizzazione - ha gia' inferto alla pesca siciliana un contraccolpo socio-economico e occupazionale durissimo: delle 238 imbarcazioni italiane autorizzate al prelievo nel 2000 e quindi detentrici e titolari di quote tonno, 50 imbarcazioni erano tonniere a circuizione (di cui 10 con sede in Sicilia), e 188 imbarcazioni erano autorizzate con il palangaro, di cui il 90% (pari a 170 barche) siciliane. Oggi, la situazione  rimasta percentualmente invariata: nel 2013, su 12 tonniere a circuizione esistenti in Italia, solo 3 sono siciliane, cosi' come su 30 barche a palangaro solo 27 sono le sopravvissute e autorizzate con quota della Sicilia''.       In questo scenario, secondo Legacoop Pesca Sicilia, deve essere colta a livello nazionale l'occasione di adottare criteri di ripartizione della quota adeguati ed in grado di mitigare, anziche'  aggravare ulteriormente, le diverse emergenze socio-economiche in atto.  
