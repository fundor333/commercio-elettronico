#titolo Scatti mondiali, le immagini-ricordo  - Mondiali Sudafrica
  (ANSA) - ROMA - Il rosario di Maradona, le lacrime di Quagliarella e quelle di Kaka', il volto corrucciato di Marcello Lippi, l'esultanza acrobatica di Klose, il gol fantasma di Lampard, Casillas portiere-capitano con la coppa al cielo come Dino Zoff a Spagna 82. E poi Iniesta, autore della rete che regala il mondiale alla Spagna. 
Sul mondiale cala il sipario e alla storia passeranno alcune immagini simbolo della prima rassegna iridata in Africa: tanti i protagonisti di una coppa da molti giudicata mediocre sul piano tecnico, ma che ha regalato emozioni con eliminazioni choc e sorprese fino all'ultimo respiro.  Coloratissimi i tifosi sugli spalti: su tutti i padroni di casa che nonostante l'uscita al primo turno dei Bafana Bafana hanno continuato a fare festa per le strade del Paese.  
E' stato il mondiale dei ct antidivi: a parte Maradona che ha animato il torneo con i suoi show in giacca e cravatta, la copertina l'ha conquistata Joachim Loew che, a colpi di maglioncini di cachmire e giocate della sua giovane Germania, ha portato la nazionale tedesca sul podio. In campo, protagonista in negativo Lionel Messi: doveva essere il suo mondiale e la 'pulce' e' tornata a casa senza mai aver visto la porta. Diversa la posizione di Wesley Sneijder che voleva essere il migliore portandosi a casa la coppa e fare un passo verso il pallone d'oro. Ma la finale l'ha decisa Iniesta, portando sul tetto del mondo la Spagna. E comunque il migliore di Sudafrica 2010 e' stato eletto Forlan, il prolifico attaccante dell'Uruguay. 
Fuori dal campo tanti i protagonisti: una cartolina ricordo la merita Angela Merkel, volata in Sudafrica per tifare la Germania in semifinale. Giacca rossa e braccia alzate, la cancelliera e' stata la numero uno. E poi c'e' il capitolo delle tifose, o presunte tali: la onnipresente Larissa Riquelme. Sexy supporter dell'Uruguay da Asuncion e' riuscita a conquistare copertine e titoli senza aver mai messo piede ai mondiali. E si sono fatte pubblicita' a dovere anche le olandesi fermate per aver fatto illecitamente pubblicita' a una birra. 
Ma il re assoluto e' Paul, il polpo indovino chiamato a vaticinare sulle sfide clou del mondiale. L'animale e' diventato dominatore del web e come tutte le stelle ha scatenato la corsa degli imitatori. Senza troppo successo. Tra i volti da ricordare c'e' quello di Shakira che con il suo Waka Waka ha regalato ai mondiali un inno diventato in pochi giorni hit del pianeta. E l'ultimo scatto e' per Nelson Mandela: l'uomo simbolo del Paese aveva disertato la cerimonia inaugurale per la morte tragica della nipote di tredici anni proprio alla vigilia del via. Nel giorno in cui il Sudafrica saluta il primo mondiale del continente l'ex presidente non si e' negato al pubblico: e' comparso al Soccer City di Johannesburg tra la commozione generale.  
