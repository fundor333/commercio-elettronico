#titolo Maver, mercato auto scivola verso 1,2 mln. Ci vuole unita' - I Protagonisti - Motori
  di Graziella Marino 
 ROMA - ''Ai livelli di mercato evidenziati nei primi due mesi e' realistico pensare ad una proiezione di fine anno intorno a 1,2 milioni di vetture'', ovvero circa 100 mila in meno rispetto alle ultime stime dell'Unrae. ''Certo il timore di instabilita' politica gioca un ruolo importante in questo scenario, che credo pero' potra' migliorare'', ma solo ''se il settore dell'auto in Italia viaggera' unito e riuscira' a far sentire a Governo e istituzioni il proprio peso''. Questa prospettiva - spiega all'ANSA l'amministratore delegato di Jaguar- Land Rover Italia Daniele Maver - dovra' essere ben chiara al nuovo presidente che l'Unrae, l'Associazione che riunisce le case automobilistiche estere presenti in Italia, si appresta ad eleggere entro marzo.     Maver evidenzia ''la drammatica situazione in cui versa in Italia il mercato dell'auto'', da cui sara' possibile rialzarsi ''solo se il nuovo Governo smettera' di penalizzare il settore e lo aiutera' invece a risollevarsi, permettendogli di tornare ad esercitare il suo tradizionale ruolo di traino dell'economia''. 
Quindi via superbollo, ''un boomerang che finora ha solo abbattuto le entrate fiscali e penalizzato i marchi di lusso sportivi italiani, come Ferrari e Maserati, che tutto il mondo ci invidia''. Stop ''alla criminalizzazione dell'automobile, che invece e' il settore che ha fatto lo sforzo maggiore in termini di riduzione dell'impatto ambientale''. Piuttosto e' il nuovo Governo che ''dovrebbe adottare misure per promuovere lo svecchiamento del parco circolante in Italia''. 
Tutto questo pero' secondo Maver sara' possibile ottenerlo solo se l'Unrae, che rappresenta il 70% delle automobili vendute in Italia, ''si fara' promotore di un processo unitario all'interno del mondo dell'auto per diventare un interlocutore forte e credibile nei confronti delle istituzioni''. Di questo dovra' farsi carico ''il nuovo presidente che dovra' avere la voglia, la forza e la capacita' di aggregare le altre associazioni del settore, come Federauto e Anfia''. Un compito che secondo l'amministratore delegato di Jaguar-Land Rover  sarebbe piu' facile da assolvere per un presidente italiano, piu' agevolato di uno straniero a comprendere ed affrontare la difficolta' del nostro mercato e la nostra situazione politica''. Inoltre, aggiunge Maver, ''il regolamento dell'Unrae prevede che il prossimo presidente debba essere scelto tra i costruttori di volume e anche questo mi sembra un bene in un momento di crisi come l'attuale''. 
Il numero uno di Jaguar Land Rover in Italia, i due brand acquistati dall'indiana Tata, si dice ''ottimista'' sulla capacita' di ripresa del mercato auto in Italia. ''Mi da' molta fiducia - dice - che le esportazioni vadano bene, perche' questo puo' fare da stimolo. E poi e' facile essere ottimisti, abbiamo raggiunto un livello cosi' basso che piu' giu' non si puo' andare. Basterebbe un piccolo segnale di attenzione al settore per far ripartire la domanda''. Per Maver si potrebbe iniziare con l'incentivare il rinnovo del parco circolante, che in Italia conta 10-15 milioni di vetture con oltre 10 anni di eta', ''imponendo regole serie sulla revisione che richiedano l' adeguamento a rigorosi standard di sicurezza ed inquinamento''. Un'operazione che potrebbe essere una spinta a cambiare vettura, ''soprattutto se, scegliendo questa strada, si ottenesse anche, per esempio, un'esenzione dal bollo per 2-3 anni''. Sarebbe una misura a costo zero che moralizzerebbe il settore''. 
Comunque, anche in questo scenario ''difficile e caotico'', il gruppo Jaguar-Land Rover in Italia ha chiuso un 2012 con risultati di tutto rispetto, grazie soprattutto al grande successo della Range Rover Evoque che ''a marzo festeggera' le 10 mila unita' vendute in 18 mesi di vita''.  
