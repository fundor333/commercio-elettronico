#titolo Joaquin Phoenix - Protagonisti
dell'inviato Francesco Gallo 
   
 VAI ALLO SPECIALE  
   
 VENEZIA - Ciò che resta dentro dei 138 minuti di 'The Master' di Paul Thomas Anderson (Magnolia), uno dei film più attesi in questa 69/a edizione della Mostra del cinema di Venezia, alla fine sono solo i serrati dialoghi e le scene in cui sono presenti i due straordinari protagonisti maschili. Ovvero Philip Seymour Hoffman, nei panni del guru (Lancaster Dodd) di una setta che ricorda anche troppo Scientology, e Joaquin Phoenix in quelli di Freddie Quell, uomo che non ha mai superato davvero la seconda guerra mondiale ed è in preda in ogni momento a furie ed alcool. 
 Che il film si ispiri, con tutte le dovute preacauzioni, alla storia avventurosa di L. Ron Hubbard, fondatore di Scientology, si capisce già da come si presenta Lancaster Dodd allo stesso Phoenix: "Scrittore, dottore, fisico nucleare, filosofo teoretico". Ma per il resto nel film di Anderson delle teorie della setta di cui è a capo Lancaster, coadiuvato dalla sua numerosa famiglia compresa la moglie-domina Mary Sue Dodd (Amy Adams), c'é ben poco. Si parla di vite passate, di viaggi nel tempo, della scoperta della bellezza della propria esistenza, di buchi temporali e soprattutto di terapia. Ovvero di domande con risposte immediate cui si sottopongono i fedeli con grande devozione e fiducia. 
 E' quello che in realtà fa anche Freddie che, appena uscito dalla guerra, si dà ad alcool, risse ed è in preda a un istinto selvaggio incontenibile. L'incontro tra i due, ovvero tra il compassato e fascinosamente furbo Lancaster e l'indomito Freddie, non potrà che creare un corto circuito. Freddie cercherà nel guru amico quella salvezza che alla fine non riuscirà mai davvero a trovare (non diventerà, infatti, mai davvero un adepto). Per Lancaster, invece, il discorso è del tutto diverso: Freddie resta per lui esattamente quella parte dell'umanità che vorrebbe controllare, quella zona oscura piena di fascino che continuamente sfugge ad ogni controllo. Che tra queste due anime così diverse scatti qualcosa di molto vicino all'amore, nel film di Anderson è abbastanza chiaro, ma è ancora più chiaro che Seymour Hoffman e Phoenix mettono una bella ipoteca sulla Coppa Volpi. Con una differenza non da poco, però. Giustizia vorrebbe che la Coppa Volpi la meritassero entrambi, ma va considerato che il lavoro di Phoenix è stato più facile. A lui infatti il compito di interpretare un carattere sopra le righe, con meno sfumature e con più margini per lo sbaglio, a Seymour Hoffman la difficoltà di dare il volto a un uomo che vive molto più all'interno di una normalità che, come si sa, è più difficile da vivere e rappresentare.  
