#titolo Mann chiude la bocca a Matteo Garrone  - Spettacolo
dell'inviato Francesco Gallo 
 Non è stata certo una conferenza stampa facile quella della giuria della 69/a edizione della Mostra Internazionale d'Arte Cinematografica. Il giurato Matteo Garrone viene bacchettato prima dal presidente Michael Mann e poi da Samantha Morton e così non parla più, non dice nulla sulla valutazione della giuria rispetto ai tre film italiani in corsa. Non solo. Michael Mann, a inizio conferenza stampa, spiega, quasi a giustificarsi di quello che aveva detto durante la cerimonia ("ci siamo dati una regola solo un premio per ogni film") che in realtà, a parte l'opera che riceve il Leone d'oro, il premio agli attori è cumulabile. Cosa accaduta proprio con 'The Master' che ha vinto il Leone d'argento e la Coppa Volpi a Phoenix e Hoffman. Per quanto riguarda Matteo Garrone, unico giurato italiano, stasera, interpellato da una giornalista sui criteri utilizzati per la scelta dei premi e la valutazione delle tre opere italiane in corsa, resta muto. Parla per lui il presidente di giuria Michael Mann che, alla stessa giornalista, ribadisce: "non parleremo dei criteri delle scelte, ma solo dei risultati di queste".  
 Dopo l'intervento perentorio di Mann, davanti a un Matteo Garrone sempre più ammutolito, scende in campo l'attrice britannica Samantha Morton, che aggiunge: "Lei non può chiedere all'unico giurato italiano cosa è accaduto per i film del suo Paese. Questo è un modo di fare scorretto". I criteri della selezione, ha spiegato Mann, "sono stati quelli del merito, dell'eccellenza e di quanto siamo stati emozionati dai film. Ha contato pure il livello d'ambizione dell'autore e, ovviamente le considerazioni estetiche". Ma Mann, presidente di una giuria sicuramente poco propensa a dare un premio di bandiera all'Italia, aggiunge:"non abbiamo tenuto in alcuna considerazione il fatto di premiare un Paese per dargli minore o maggiore visibilità". Ancora Mann sulle scelte della giuria: "il processo è riservato. Non voglio discutere come ci si è arrivati, ma solo dire che abbiamo discusso per ore e ore prima di una decisione. I film erano tutti diversi e ognuno con il suo particolare modo di raccontare, e questo, nel caso del film di Kim Ki-duk, è stato anche più vero. Un motivo in più per sceglierlo".  
 Dice Marina Abramovic: "é stato eccitante far parte di questa giuria. Abbiamo lavorato duramente e, quando abbiamo visto il film Pietà, erano tutti commossi. Un film prima violento e poi che subisce una profonda trasformazione spirituale". Mann non fa sconti a nessuno: già all'inizio della conferenza stampa viene chiesto alla giuria se sia stato preso in considerazione un altro film oltre a 'Pieta''. A rispondere è sempre il presidente, che freddamente ironico dice:" certo abbiamo pensato di dare il Leone doro a tutti e diciotto film in concorso".  
