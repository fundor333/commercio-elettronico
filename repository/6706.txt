#titolo Fast Recharge, ricarica auto elettrica in mezz'ora - MobilitÃ  - Ambiente&Energia
 
            
            Trenta minuti per avere un'autonomia di 150 km: ad abbattere i
tempi di ricarica per le auto elettriche e' il sistema Fast
Recharge, una stazione che nasce dalla partnership tra Enel e
Renault per la mobilita' a emissioni zero. La colonnina
debuttera' insieme alla Zoe, la berlina compatta della Losanga
che arrivera' sul mercato italiano a giugno. Il Fast Recharge e' un sistema di ricarica a 43kW di potenza in
corrente alternata che consente di ricaricare la batteria
dell'auto all'80% in mezz'ora. Applicata alla Zoe, che promette
un'autonomia di 210 km, i trenta minuti corrispondono ad almeno
150 km. In termini di tempi la differenza e' notevole rispetto
agli altri sistemi nati dalla collaborazione triennale tra Enel
e Renault, e cioe' la Box Station, per la ricarica a 3 Kw in
garage in 9 ore, e la Pole Station, la colonnina fino a 22 Kw
installata in strade e luoghi pubblici, che richiede 2-3 ore. ''L'auto elettrica prende velocita'. Con il Fast Recharge si compie un altro passo per rendere la
mobilita' a emissioni zero alla portata di tutti'', ha detto il
direttore della divisione infrastrutture e reti di Enel, Livio
Gallo. L'infrastruttura di Enel dialoghera' con il sistema di
infotainment R-Link installato sulla Zoe, che visualizzera' le
stazioni piu' vicine, verifichera' la loro disponibilita' e in
futuro consentira' di prenotare la ricarica. ''Zoe e' il top del progresso Renault, per quanto riguarda la
motorizzazione elettrica, la connettivita' e anche il design,
che e' in grado di sedurre il pubblico italiano'', ha spiegato
il presidente di Renault Italia, Jacques Bousquet. Altro vantaggio competitivo, ha sottolineato, e' il prezzo. L'auto uscira' a un listino che parte 21.650 euro, ''una cifra
non stravagante'' rispetto ai prezzi delle auto non elettriche e
che viene praticata grazie al noleggio della batteria. In
pratica l'acquirente della Zoe non comprera' la batteria, che
incide per circa il 30% sul prezzo finale, ma la noleggera' a un
canone mensile di 79 euro al mese per tre anni.
