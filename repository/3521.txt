#titolo Jorge Lorenzo - Protagonisti
Con il risultato di Phillip Island, Jorge Lorenzo, classe 1987, conquista il suo quarto titolo iridato. Il pilota di Palma di Maiorca, nella sua bacheca ora ha 2 titoli mondiali della classe 250 (nel 2006 e nel 2007) e altri due nella classe regina, la MotoGP (il primo nel 2010 e quello appena conquistato). 
 Nella stagione appena passata, Lorenzo ha vinto sei gare e ha ottenuto 10 secondi posti, chiudendo la partita dell'iride una gara prima della fine della stagione, a quota 350 punti. La stagione del pilota della Yamaha è stata praticamente perfetta se non nella parte finale, quando Dani Pedrosa ha ottenuto 5 vittorie nelle ultime sei gare prima di Valencia. Lorenzo non ha commesso errori, gestendo alla perfezione una situazione motori non facile per la rottura di un propulsore nuovo in Olanda, a causa del contatto da parte di Alvaro Bautista. 
 Con un handicap di questo tipo, anche una caduta in più o una valutazione errata nei calcoli della percorrenza potevano risultare fatali, ma il suo team capitanato da Ramon Forcada, ha evitato ogni tipo di problema. Il prossimo anno, Lorenzo si ritroverà accanto nuovamente Valentino Rossi.    I due piloti che insieme fanno 13 mondiali vinti (9 Rossi e 4 Lorenzo) tornano a formare una coppia mitica nel mondiale, che ha dominato la MotoGP dal 2008 al 2010. Rossi inizierà la sua nuova avventura in Yamaha il prossimo 13 novembre nei primi test invernali della prossima stagione che si svolgeranno a Valencia successivamente all'ultima gara del 2012.  
