#titolo Lombardo si dimette 28 luglio, voto a ottobre  - Politica
di Alfredo Pecoraro  
 Dopo giorni di pressioni da parte dell'opposizione ma anche di pezzi della sua maggioranza, Raffaele Lombardo ha rotto gli indugi, decidendo politicamente di fare un passo indietro prima dell'apertura dell'udienza preliminare a Catania per l'inchiesta giudiziaria che lo coinvolge per concorso esterno in associazione mafiosa: il governatore si dimetterà il 28 luglio. Tre mesi dopo, come prevede la legge, i siciliani torneranno alle urne, sei mesi prima della scadenza naturale della legislatura. La data indicata è quella del 28 e 29 ottobre. L'exit strategy è stata concordata con gli alleati, "già da un mese e mezzo", afferma il governatore, che manterrà la guida della Regione siciliana, come dimissionario, fino alle nuove elezioni. Sereno e serafico, Lombardo per più di un'ora non si sottrae alle domande dei cronisti, convocati d'urgenza a Palazzo d'Orleans. "Le dimissioni sono indispensabili per fare in modo che nell'isola si voti disgiuntamente rispetto alle politiche che presumibilmente si terranno primavera prossima", spiega. Lui però non sarà candidato: "Confermo, sottolineo e sottoscrivo tre volte con firma autenticata che non mi ricandidero". Il mio successore? "Sia competente, trasparente e appassionato, ricopra questo impegno come il più importante della sua vita". Per le future alleanze è tutto aperto, "mi auguro che quella col Pd resti". Ma non esclude un dialogo col Pdl, alleato della prima ora poi diventato acerrimo avversario del leader autonomista, accusato di avere fatto un ribaltone. "Scelte così delicate e importanti saranno fatte dai gruppi dirigenti dei partiti", avverte. Nei suoi pensieri c'é l'inchiesta giudiziaria. "Non mancherò una udienza - afferma Lombardo - Il termine giusto per classificare questa vicenda è travisamento". Per quell'accusa, Lombardo, nonostante ieri abbia ricevuto l'invito ufficiale dalla Prefettura, non andrà alle iniziative per la commemorazione della strage di Capaci: "Non è opportuno". Immediate le reazioni politiche all'annuncio delle dimissioni. "Oggi sappiamo che il 28 luglio quella festività sarà per i siciliani una festività insopprimibile", scrive su Twitter il leader del Pid Saverio Romano. "Per la prima volta sono d'accordo con Lombardo: le sue dimissioni fanno cessare l'agonia della Sicilia e dei siciliani. Grazie presidente!", afferma il presidente dei senatori dell'Udc e segretario regionale del partito, Gianpiero D'Alia. Per il presidente dell'Assemblea regionale siciliana, Francesco Cascio (pdl), è "un atto di responsabilità nei confronti della Sicilia" perché "dimettendosi adesso avrebbe gettato la Sicilia in una situazione di criticità e disperazione peggiore di quella in cui versa oggi". "Si apra una nuova fase politica", avverte il segretario regionale del Pd, Giuseppe Lupo, mentre per il capogruppo dei democratici all'Ars, Antonello Cracolici "siamo di fronte ad una novità assoluta: un presidente della Regione che comunica la data delle dimissioni e del voto, nonostante non vi sia un formale rinvio a giudizio. Gli fa onore".  
