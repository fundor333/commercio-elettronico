#titolo SCHEDA: Da falso in bilancio a corruzione, proposta Pd  - Politica
  di Alessandra Chini 
 ROMA - Giro di vite su falso in bilancio, concussione e traffico di influenze illecite. Introduzione di un reato specifico di auto-riciclaggio. Interdizione perpetua dai pubblici uffici per chi si sia macchiato di reati sotto qualsiasi forma contro la pubblica amministrazione. E ancora, sul fronte della concussione, equiparazione tra pubblico ufficiale e incaricato di servizi pubblici estendendo così il reato anche ai concessionari di servizio pubblico come la Rai o l'Eni. E' quanto prevede la prima delle otto proposte dell'agenda del segretario del Pd Pier Luigi Bersani presentata oggi e che riguarda il fronte della giustizia. L'iniziativa parte dalla constatazione del fatto che l'Italia è al 72esimo posto nel mondo quanto a percezione della corruzione. Con dei costi pesantissimi per il Paese con 60 miliardi di euro di costi diretti; una diminuzione del 16% di investimenti dall'estero e un 25% di minor crescita per le imprese che pagano tangenti.  
 Eccola in sintesi:  
 FALSO IN BILANCIO  - Giro di vite su questo reato. Le misure proposte configurano il reato di falso in bilancio come delitto, punibile con pene che consentono le misure cautelari detentive e le intercettazioni telefoniche e lo qualificano come reato di pericolo concreto. REATI P.A. - Interdizione perpetua dai pubblici uffici a tutti i soggetti che comunque compiano delitti contro la pubblica amministrazione sotto ogni forma (corruzione, concussione, peculato, traffico di influenze illecite, millantato credito).  
 AUTORICICLAGGIO  - A differenza di quanto previsto attualmente dal codice si introduce una pena specifica per il reato di autoriciclaggio, che nell'attuale ordinamento viene, invece, considerato un comportamento solo consequenziale al delitto presupposto e non un reato a se stante.  
 CORRUZIONE  - Viene soppressa la necessità della querela per la punizione della corruzione tra privati, perché - si sostiene - l'attuale previsione che richiede, appunto, per procedere contro questo reato, la querela di parte e il danno patrimoniale alla società, determina un'eccessiva limitazione della punibilità di condotte capaci invece di generare gravi alterazioni nel mercato e nella libera concorrenza.  
 CONCUSSIONE  - Sul fronte di quella per costrizione viene ripristinata l'equiparazione tra pubblico ufficiale e incaricato di pubblico servizi, perché - si spiega - non ha senso punire soltanto il primo, quando lo stesso comportamento può essere posto in essere da un concessionario di un servizio pubblico (come Rai o Eni) con effetti parimenti devastanti sull'etica dei rapporti. Viene inoltre eliminata la punibilità del privato concusso.  
