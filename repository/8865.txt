#titolo Scenografia a Sanremo, movimento mani e giallo scale  - Spettacolo
di Nicoletta Tamberlich 
 ROMA - Una delle sorprese dovrebbe riguardare una struttura ispirata al movimento delle mani. Un palco tra passato e futuro per Sanremo 2013, che porta in scena lo strappo a una consuetudine. Trapelano le prime indiscrezioni sulla scenografia del Festival, la prima nella storia della rassegna canora ad essere firmata da una donna, Francesca Montinaro. 
 A quanto si apprende punterebbe su una serie di macchine scenografiche molto avanzate che permettono cambi e colpi di scena. Mistero sulle scale: a pochi giorni dall'inizio non c'é certezza su uno dei simboli classici della scenografia del Festival, dei quali pochissime volte si è fatto a meno. Le notizie che trapelano dal palcoscenico sono contrastanti, molti dicono di non averle viste mentre altri giurano di aver notato una struttura all'insegna dell'innovazione che si apre a ventaglio per fare entrare in scena cantanti ed ospiti. Incognita scale a parte, fatto sta che le sorprese sul palco dell'Ariston non mancheranno e saranno messi a confronto la nostra storia millenaria e il futuro robotico. L'obiettivo è coinvolgere il telespettatore che guarda da casa e il pubblico che osserva all'interno dell'Ariston. 
 A far da cornice ovviamente le immancabili poltroncine rosse per il pubblico. Montinaro ha più volte collaborato con Fabio Fazio, disegnando gli studi di Che Tempo che Fa, di Vieni Via con Me e di Quello che (non) ho. E' stata lei infatti ad concepire "lo schermo immateriale", un materiale tecnologico da lei scoperto a cui è riuscita a dare potenza espressiva usandolo nelle apparizioni e sparizioni dello spazio e reinventandolo come schermo di proiezione. Artista e scenografa multimediale, si relaziona con mezzi espressivi diversi, la sua opera più nota Audience indaga il meccanismo della manipolazione dell'essere umano, nella sfera intima e in quella sociale. Sanremo 2013 targato Fabio Fazio - che sarà affiancato da Luciana Littizzetto - avrà la regia di Duccio Forzano. Per Forzano è il terzo festival, dopo l'edizione 2010 con Antonella Clerici e l'anno seguente con Gianni Morandi. Nuovo il direttore artistico Mauro Pagani che succede a Gianmarco Mazzi.  
