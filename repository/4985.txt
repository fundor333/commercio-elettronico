#titolo Ruby: ragazze Arcore perdono contratti, immagine non va - Cronaca
MILANO - Si oscura la stella delle ragazze delle feste di Arcore. I loro volti non tirano piu', lo scandalo non e' un ottimo alleato per gli affari e i primi contratti a saltare sono stati proprio quelli promozionali, dove erano attese come ragazze immagine in eventi, discoteche, lancio di campagne pubblicitarie. 
 Barbara Faggioli, nata a Cagliari nel 1986, per anni si e' pagata gli studi anche con le sfilate di moda. Ma tra meno di un mese, il 23 febbraio, prende il via uno  degli appuntamenti piu' attesi, Milano Moda Donna Autunno/Inverno 011/012 e nessuno l'ha ancora chiamata. ''Ormai non credo che mi cercheranno, ma non lo speravo neppure - dice Barbara - Quello che mi e' successo e' davvero devastante e non lo augurerei a nessuno, la mia vita e' rovinata, sono indietro anche con gli esami perche' non riesco a concentrami''. Iscritta a Scienze Giuridiche, Barbara ha partecipato alle finali di Miss Mondo nel 2004 e a diversi programmi tv. 
 Qualcuno aveva anche scritto che per lei si preparava una carriera politica con una candidatura alle prossime elezioni comunali di Milano, ma la giovane non ha mai voluto confermare questa possibilita'. Ha invece sempre ammesso di aver preso dei soldi dal presidente del consiglio Berlusconi, ma solo come un prestito per pagarsi gli studi. 
 Anche l'altra stellina Barbara Guerra, nata a Mariano Comense nel 1978, ex concorrente della Fattoria 4 e di altri programmi, alcuni giorni fa ha ricevuto una telefonata con cui l'impresario che l'aveva contattata in precedenza, le diceva molto gentilmente che la sua presenza all'inaugurazione di una campagna promozionale in Sicilia non era piu' gradita. 
 ''Era un evento nel settore sportivo - racconta Guerra, ex schedina alla Domenica Sportiva - ci tenevo perche' avrei guadagnato dei soldi, invece e' saltato tutto: nessuno mi ha detto chiaramente che il motivo era per il mio coinvolgimento nello scandalo Ruby, ma io ne sono quasi sicura''. Cosi' come e' convinta che sia legata all'inchiesta anche la sua mancata partenza come naufraga per L'Isola dei famosi. ''Sembrava cosa fatta - dice - ma poi ho letto sui giornali la lista dei partecipanti e io non c'ero''. 
 ''Io e' da un mese e mezzo che sto chiusa in casa - afferma Miriam Loddo, soubrette, nata ad Atri in Abruzzo nel 1983 - Mi sono saltati un sacco di lavori e non solo perche' non mi hanno piu' chiamata, ma anche perche' io non me la sento di uscire, di farmi vedere''. ''Ho un figlio a cui pensare - aggiunge - ora preferisco occuparmi di lui, sperando che tutto finisca presto''. 
 Sul fronte delle indagini si apre domani una settimana decisiva: martedi' si presentera' davanti ai magistrati Nicole Minetti, indagata per favoreggiamento della prostituzione insieme con Lele Mora ed Emilio Fede nell'ambito dell'inchiesta sul caso Ruby. La consigliera regionale potrebbe in teoria avvalersi della facolta' di non rispondere anche se il suo legale, l'avvocato Daria Pesce, ha affermato nei giorni scorsi che la ex ballerina di Colorado Cafe' ha intenzione di difendersi. Dopo l'atto istruttorio di martedi', in tempi brevissimi, i pm formalizzeranno al gip Cristina Di Censo la richiesta di rito immediato per Silvio Berlusconi indagato per prostituzione minorile e concussione.  
