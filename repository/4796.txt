#titolo Kosovo: Barroso, 2013 anno cruciale per progressi verso Ue - Altre news - ANSA Europa
     (ANSA) - BRUXELLES, 19 FEB - ''Il 2013 puo' essere un anno
cruciale'' per il Kosovo nel suo cammino di integrazione nell'Ue
nonostante cinque Stati membri (Spagna, Grecia, Cipro, Romania e
Slovacchia) non lo abbiano ancora riconosciuto come Stato
indipendente. Lo ha spiegato oggi a Bruxelles il presidente
della Commissione Ue, Jose' Manuel Barroso, in occasione di un
incontro con il primo ministro kosovaro, Hashim Thaci. 'Il 2013 - ha spiegato Barroso - potrebbe vedere la decisione di
aprire i negoziati su un accordo di associazione con l'Ue, una
volta raggiunte le condizioni. E' un anno cruciale e questa e'
una settimana cruciale''.    A poche ore dall'inizio del quinto round a Bruxelles del
dialogo fra Thaci ed il premier serbo, Ivica Dacic, il
presidente della Commissione europea ha ricordato come ''i
risultati del dialogo sono critici per le relazioni con Ue'',
sia per Pristina che per Belgrado.    ''Queste settimane e i prossimi mesi saranno critici per le
ambizioni del Kosovo'' detto Barroso, che ha invitato Pristina a
compiere ''progressi decisivi'' nelle riforme e nell'attuazione
della nuova legislazione, per una futura liberalizzazione dei
visti per i cittadini kosovari nell'area di Schengen. Secondo il
presidente della Commissione Ue, con il Kosovo ''possiamo fare
realmente progressi anche se non abbiamo il riconoscimento degli
Stati membri dell'Ue, e' questo l'approccio migliore, graduale e
pragmatico''.(ANSA).
