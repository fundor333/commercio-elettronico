#titolo Assad sempre piu'solo, rischia perdere fratello  - Mondo
 Il presidente siriano Bashar al Assad é sempre più solo, e rischia di perdere anche il fratello Maher. Il capo della temuta 4/a Divisione corazzata, composta da militari di elite quasi tutti alawiti, sarebbe in fin di vita, hanno rivelato oggi fonti occidentali confermando il tam tam che va avanti da giorni su alcuni media arabi: Maher avrebbe perso una gamba, due secondo altre fonti, nell'attentato del 18 luglio scorso a Damasco in cui vennero uccisi il cognato di Assad, Assef Shawkat e il ministro della Difesa Daud Rajha. E continuano le defezioni, con ufficiali e membri della cerchia del potere che fanno appello ai militari perché aderiscano alla 'rivoluzione': da ultimo oggi Yarub al-Shara, capo dell'ufficio politico per la regione delle periferie di Damasco e soprattutto cugino del vicepresidente Faruq al-Shara. Ecco un quadro principali delle defezioni dall'inizio del conflitto in Siria. - MARZO 2011: decine di migliaia di soldati fuggono per unirsi ai ribelli, secondo l'Osservatorio siriano dei diritti dell'uomo (Osdh); - APRILE: due deputati indipendenti annunciano le dimissioni, seguite poi nel gennaio del 2012 da Iamd Ghalioune, membro della commissione per il budget al Parlamento siriano che è scappato in Egitto; - GIUGNO: il colonnello Hassan Merhi al-Hamadé fugge a bordo del suo Mig verso la Giordania; - LUGLIO: il colonnello Riad al-Assaad, che aveva disertato fuggendo in Turchia, annuncia la formazione dell'Esercito siriano libero (Esl); di seguito, 27 generali siriani disertano e vengono accolti in territorio turco, accanto ad altri centinaia di militari; - MARZO 2012: il viceministro del Petrolio, Abdo Houssameddine, diserta e denuncia la "brutalità" del regime di Assad. E' il primo responsabile di governo ad entrare nella fila dell'opposizione; - 5 LUGLIO: il generale della Guardia repubblicana Manaf Tlass, legato al presidente Assad da un'amicizia che risale ai tempi della gioventù e da speciali relazioni familiari, annuncia di aver disertato. Il 17 luglio fa sapere che si è rifugiato a Parigi; - 11 LUGLIO: l'ambasciatore della Siria a Baghdad, Nawaf Fares, è il primo diplomatico a defezionare, trovando rifugio in Qatar; - 24 LUGLIO: l'incaricata d'Affari, Lamia Hariri e il marito, l'ambasciatore siriano negli Emirati Arabi Uniti, Abdel Latif al-Dabbagh, annunciano di aver defezionato; il giorno dopo è il turno dell'incaricato per la sicurezza all'ambasciata siriana in Oman, Mohammad Tanshine al-Faquir. - 6 AGOSTO: i media arabi annunciano la defezione del premier Riad Hijab che denuncia un genocidio nel Paese e accusa successivamente Assad di essere un "nemico di Dio". Lo stesso giorno defeziona Mohammad Ahmad Faris, astronauta e primo uomo nello spazio della storia siriana. 48 ore prima aveva disertato Yarub al-Shara, che oggi ha incitato i militari alla diserzione via al Arabiya. - 16 AGOSTO: un diplomatico occidentale rivela che Maher Assad ha perso "una gamba" nell'attentato del 18 luglio scorso, dando corpo alle voci rilanciate dai media arabi. Maher sarebbe "in fin di vita". Da metà luglio non appare in pubblico. 
