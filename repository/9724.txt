#titolo Diario di bordo, un mese di grandi emozioni - Mondiali Sudafrica
   (ANSA) - ROMA - ''Tutto quello che so della vita l'ho imparato dal calcio'': sono le parole di Albert Camus che hanno preso forma in questo mondiale dove tutto e' accaduto.    Imprevisti, lacrime, litigi crudeli, sconfitte brucianti, addii malinconici, preghiere e promesse ai primi Mondiali in Sudafrica: su tutto e tutti un grande spirito, quello 'invictus' di Nelson Mandela che regala l'ultima emozione con la sua presenza nella notte della finale.    Cala il sipario su uno spettacolo pieno di colori, danze, suggestioni. Un calcio da godere in stadi nuovi di zecca al suono incessante delle vuvuzelas. Meglio di una commedia, a volte triste come un dramma, in alcuni casi addirittura farsa. Stelle che cadono e astri che sorgono, il riscatto dei vecchi leoni e la rivincita di chi invece era stato ingiustamente messo da parte.    Ecco il diario di bordo di una navigazione in mare aperto per il Sudafrica che, alla fine, nonostante dubbi e perplessita', la sua vittoria se l'e' presa alla grande. 
 -  11 GIUGNO: ASSENTE NELSON MANDELA ALLA CERIMONIA DI APERTURA . Il primo presidente nero del Sudafrica manca l'appuntamento con l'inaugurazione: la sera prima e' morta la sua nipotina tredicenne in un incidente stradale dopo il concerto celebrativo di Johannesburg.  
 -  12 GIUGNO: ESORDIO DI MARADONA IN PANCHINA . L'ex Pibe de Oro fa il suo esordio mondiale con un look sorprendente. Abito da cerimonia nuziale, cravatta perlata, un rosario stretto nel palmo della mano, Diego versione ct e' uno spettacolo nello spettacolo. Palleggia a bordo campo, bacia e abbraccia uno per uno i suoi giocatori. 
 -  13 GIUGNO: POLEMICA ITALIA-FIFA . A due giorni dal calcio d'inizio, agitazione in casa Italia per il fatto che la Coppa del Mondo FIFA sia stata fatta consegnare - al paese ospitante - da Vieira e non da un rappresentante della Federazione italiana. 
 -  15 GIUGNO: LE LACRIME DI JONG TAE-SE . Prima della partita tra Brasile e Corea del Nord, durante l'inno degli asiatici, il numero nove Jong Tae-Se scoppia in lacrime: una scena toccante, che rivela un orgoglio verso la Repubblica di Pyongyang con pochi eguali. 
 -  19 GIUGNO: IL VAFFA DI ANELKA . Entra nel vivo la farsa della Francia quando esplode il caso Anelka. Il giocatore si produce in un clamoroso vaffa contro Domenech. Insulto in prima pagina dall'Equipe che gli costa il 'licenziamento'. Franck Ribery, singhiozzando in tv, chiede perdono a tutti i francesi. 
 -  21 GIUGNO: MUNTARI NERVOSO . Dopo Anelka, Muntari perde la testa subito dopo la partita contro l'Australia e si scaglia contro il tecnico del Ghana Rajevac e i compagni. 
 -  22 GIUGNO: DOMENECH E IL GRAN RIFIUTO CON PARREIRA . Dopo aver perso contro il Sudafrica, con una squadra a pezzi, il ciclo di Domenech si chiude nel modo peggiore: il ct si rifiuta di stringere la mano al collega Parreira. 
 -  24 GIUGNO: DRAMMA ITALIA, LACRIME QUAGLIARELLA E AZZURRI . La Nazionale di Marcello Lippi e' al capolinea. Viene eliminata nella fase a gironi perdendo contro la Slovacchia. Azzurri in lacrime ma Quagliarella e' davvero inconsolabile. Triste addio per Lippi. 
 -  27 GIUGNO: LA PARTITISSIMA GERMANIA-INGHILTERRA.  Il match ha dell'incredibile: a distanza di 44 anni, ancora un gol negato ma, questa volta, a farne le spese e' l'Inghilterra. La squadra di Loew travolge (4-1) Rooney e company. Le stelle che gia' non brillano, iniziano a cadere. Polemica sugli arbitri perche' il gol c'era ed era netto. 
 -  2 E 3 LUGLIO: LA CADUTA DEGLI DEI . Finisce l'avventura del  del Brasile di Dunga e dell'Argentina di Maradona. Avanzano Olanda e Argentina, Uruguay e Germania. Per i campioni latinoamericani e' il momento delle lacrime. Dunga saluta, Maradona pensa di lasciare ma giocatori e tifosi lo acclamano. 
 -  2 LUGLIO: URUGUAY STORICO; GHANA PERDE; DISPERAZIONE GYAN . A quarant'anni di distanza dall'ultima volta, la squadra del maestro Tabarez e' fra le prime quattro al mondo. Decisive le parate di Muslera nel finale ai rigori su Mensah e Adiyiah. Clamoroso errore dal dischetto di Gyan all'ultimo minuto dei tempi supplementari. E' dramma per Gyan. 
 -  3 LUGLIO: RIGORI SBAGLIATI . Incredibile in Paraguay-Spagna. Prima sbaglia il Paraguay. Tre minuti dopo errore per le Furie Rosse. 
 -  7 LUGLIO: INVASORE PRO CASSANO . Mario Ferri, che gia' in passato aveva invaso il campo durante l'amichevole Italia-Olanda, torna protagonista sempre da invasore al terzo minuto di Spagna-Germania. 
 -  9 LUGLIO: IL MALORE DI PLATINI . Il presidente Uefa sviene e si pensa a un attacco di cuore. Per fortuna gli esami danno esito negativo. Subito dimesso, e' presente alla finale. 
 -  11 LUGLIO: IL COLPO DI SCENA FINALE. MANDELA ALLO STADIO . 'Madiba' c'e' prima della finale tra Olanda e Spagna: Nelson Mandela arriva al Soccer City, attraversando lo stadio su una piccola vettura scoperta. Sorride e saluta. Clima da brivido. La storia in campo.  
