#titolo Montalcini, ai funerali a Torino anche Profumo e Fornero - Speciali
Sono migliaia i torinesi presenti al cimitero Monumentale per assistere alle esequie pubbliche di Rita Levi Montalcini, morta lo scorso 30 dicembre a 103 anni. Alla cerimonia sono presenti anche i ministri Francesco Profumo ed Elsa Fornero, il governatore del Piemonte Roberto Cota, e Pietro Marcenaro, presidente della Commissione senatoriale per i diritti umani di cui la senatrice a vita scomparsa faceva parte. Dopo i brevi interventi di tre oratori, si è composto un corteo che ha accompagnato la salma al tempio crematorio. 
 "E' un momento di saluto e noi abbiamo voluto permettere a chiunque lo desideri di salutare la zia", ha detto la nipote Piera. Giovedì dovrebbe tenersi la cremazione, come espresso dalla stessa scienziata prima di morire. 
 Nel giorno delle esequie al Cimitero Monumentale di Torino, la famiglia di Rita Levi Montalcini ha aperto un sito web dedicato alla senatrice a vita. All'indirizzo www.ritalevimontalcini.it, chiunque potrà scrivere "un pensiero, un ricordo, una frase di commiato" per la scienziata. Digitando l'indirizzo, appare un mezzo busto sorridente di Rita Levi Montalcini in vestito verde. Sotto la fotografia, un modulo da compilare con "il vostro pensiero", dopo avere indicato nome e cognome, mail e (in via facoltativa) il telefono.  
