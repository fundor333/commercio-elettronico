#titolo Bersani: Balotelli al Milan? Io tratto Messi al Bettola  - Associate
"Nelle stesse ore in cui ieri ero a Padova a visitare disabili e carcerati, problemi seri insomma, Berlusconi trattava Balotelli. Allora io vi annuncio che sto trattando per portare Leo Messi al Bettola Football Club". Lo ha detto il candidato premier del centrosinistra, Pier Luigi Bersani, tornando con ironia all'acquisto perfezionato dal Milan di Berlusconi del nazionale azzurro Mario Balotelli. 
 "Qualcuno mi ha obiettato che a Bettola non c'é una squadra - ha successivamente aggiunto un Bersani molto divertito - però Messi mi ha detto che gioca da solo". 
 ''Confermo quello che ha detto il segretario Bersani, abbiamo gia' preso contatto con il giocatore e speriamo che gia' domani Leo Messi arrivi a Bettola per sostenere le visite mediche e poter cosi' giocare domenica prossima nella prima giornata del girone di ritorno contro la forte Lugagnanese''. 
 Sta allo scherzo Claudio Bruzzi, presidente della Polisportiva Bettola Farini, che unisce le squadre di due comuni vicini e naviga a meta' classifica nel campionato provinciale piacentino di terza categoria. Piu' seriamente Bruzzi, sostenitore del suo compaesano, spiega che ''ovviamente fa molto piacere che il nostro amico si ricordi della squadra del suo paese, al quale com'e' noto e' molto legato. Noi gli facciamo gli auguri perche' quella che sta per giocare alle urne delle prossime elezioni politiche e' una finale di Champions League e c'e' in ballo qualcosa di molto piu' importante di una partita o di un campionato, cioe' il futuro ed il bene dell'Italia''.  
