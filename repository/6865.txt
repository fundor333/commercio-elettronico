#titolo  'Italia in Giappone' apre con Raffaello - Cultura - In Viaggio
  Una mostra su Raffaello, tra le più grandi mai organizzate fuori dall'Italia, aprirà l'edizione di 'Italia in Giappone 2013', la rassegna che punta a offrire una panoramica nel Sol Levante su tutto quanto riconducibile al 'made in Italy', dalla cultura, al business, allo stile di vita, alla ricerca, all'innovazione e all'enogastronomia.  

  Il programma, presentato oggi all'ambasciata d'Italia, sarà inaugurato il primo marzo con l'iniziativa su Raffaello, seguita dalle mostre su Leonardo, Rubens e Michelangelo, nonché da quelle sull'arte italiana dell'800 e del '900.    In arrivo anche la Fenice di Venezia, la Scala di Milano (quest'anno ricorre il bicentenario della nascita di Giuseppe Verdi) e il Regio di Torino, i Musici di Santa Cecilia e i Solisti Veneti, fino al jazz di Stefano Bollani.   

 Infine, tra gli altri appuntamenti, figurano la XXV assemblea plenaria dell'Italy-Japan Business Group, il Festival del cinema italiano e i Tremila anni di vino italiano, rassegna con la presenza dei principali produttori.    "Un programma ricco e importante soprattutto in vista del 2016, anno dei 150 anni dei rapporti bilaterali tra Italia e Giappone", ha affermato nel corso della presentazione l' ambasciatore italiano a Tokyo, Domenico Giorgi.  
