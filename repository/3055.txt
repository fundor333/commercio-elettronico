#titolo 'Miracolo' di Wadowice dove tutto comincio' - Cronaca
  WADOWICE - Una scritta con lettere gialle alte due metri annuncia ai fedeli che si e' giunti a Wadowice, un anonimo paese polacco, situato in collina a cinquanta chilometri da Cracovia. Un paese anonimo se non fosse che ''Qui - come recita la scritta con accanto una grande foto di Giovanni Paolo II - tutto comincio'''. 
 Qui, infatti, nel 1920, e' nato Karol Jozef Wojtyla che come per  ''miracolo'' ha trasformato questa tranquilla cittadina in une delle mete religiose piu' importanti ed ambite al mondo. Ad attirare i fedeli, circa mezzo milione all'anno, i luoghi dell'infanzia del Papa polacco, i musei a lui dedicati, le chiese dove ha ricevuto i primi sacramenti ed anche una torta alla crema, la kremowka.    Il successo di questo dolce nasce dalla ''sponsorizzazione'' involontaria dello stesso Papa che, durante la sua visita nel 1999, racconto' ai fedeli riuniti in piazza che per festeggiare il suo diploma corse nella caffetteria accanto alla scuola e si concesse una fetta di quella torta divenuta oggi una vera e propria attrazione che fa lavorare decine di caffetterie sorte in tutto il paese. 
 Una sorta di ''miracolo economico'' cge ha fatto rientrare a Wadowice anche i polacchi emigrati all'estero nel recente passato per cercare fortuna e che ora provano a avviare attivita' per dare ospitalita' ai tanti turisti che arrivano in Polonia.    A decine oggi nella piazza principale, una volta Piazza dell'Armata Rossa ed oggi piazza Giovanni Paolo II, lavorano per preparare la celebrazione della beatificazione del loro concittadino e sui balconi gia' sono sistemate grandi foto che ritraggono Wojtyla e la sua famiglia.    ''Attendiamo ventimila fedeli - ci spiega un addetto dell'ufficio di accoglienza - e stiamo lavorando per rendere in futuro ancora piu' accogliente la nostra citta'''.    Domenica Wojtyla sara' proclamato beato ma qui nella ''miracolata'' Wadowice, dove tutto comincio', per tutti Karol Jozef Wojtyla e' gia' Santo.  
