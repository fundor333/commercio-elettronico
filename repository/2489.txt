#titolo Autostrade: Tondo, Villesse-Gorizia fondamentale per Paese - Autovie Venete
     (ANSA) - VILLESSE (GORIZIA), 28 FEB - ''Oggi si mette in via
di definizione, con un passaggio concreto, un'opera fondamentale
per il Friuli Venezia Giulia e per il Paese, strategica per lo
sbottigliamento del traffico nella nostra comunita'''. Lo ha
detto il presidente della Regione Fvg e commissario
straordinario per la terza corsia della A4, Renzo Tondo, al
termine del sopralluogo sul raccordo autostradale
Villesse-Gorizia, destinato ad aprire entro il prossimo
novembre. 
   ''Porteremo a compimento nei tempi previsti un'opera
difficile - ha detto Tondo - e non saremmo a questo stato di
avanzamento se due governi, Berlusconi prima e Monti poi, non
avessero confermato lo strumento commissariale''. Tondo ha
quindi risposto alla presa di posizione del Movimento 5 Stelle
contro la realizzazione della terza corsia: ''Vorrei vedere cosa
sarebbe di questa regione se continuassimo a mantenerla isolata
dal punto di vista logistico''. (ANSA).
