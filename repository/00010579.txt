#titolo Al Museo Magritte, su Mont des Arts - Cultura - In Viaggio
  Oltre 2.500 metri quadri di superficie spalmati su cinque livelli che ospitano più di 200 opere fra oli su tela, acquerelli, sculture, disegni, manifesti pubblicitari, spartiti, foto e film: sono alcuni dei numeri del museo intitolato a  René Magritte , nuovo fiore all'occhiello del polo espositivo nel cuore di Bruxelles ( www.musee-magritte-museum.be ). 
Inaugurato appena due anni fa, il museo è situato nel complesso dei  Musei reali e delle Belle Arti del Belgio , e occupa l' Hotel Althenloh , edificio neoclassico del XIX secolo progettato da Alphonse Balat. L'ingresso è nella sontuosa  place Royale , che si raggiunge con una piacevole passeggiata dalla Grand Place, attraversando lo chic Sablon, costeggiando la Gare Centrale e salendo su per il  Mont des Arts  e il suo bel giardino alla francese. Oggi il museo Magritte ospita  la maggiore collezione al mondo delle opere dell'artista surrealista belga , ed è allo stesso tempo anche un importante polo di ricerca. 
La visita parte dall'ultimo piano e l'itinerario guidato propone l'esplorazione in senso cronologico della vita e del percorso artistico di Magritte. Il primo periodo analizzato, dal 1898 al 1929, offre testimonianze degli esordi e del periodo costruttivista, seguito dalla scoperta di De Chirico e dalle prime opere surrealiste. In vetrina anche le  riviste storiche , la corrispondenza dell'artista, in particolare le testimonianze dei surrealisti francesi che conobbe nel breve soggiorno a Parigi: Breton, Eluard e Aragon. Scendendo, il piano successivo (1930-1950) è quello del ritorno a Bruxelles dalla capitale francese. Vittima della crisi degli anni '30 Magritte torna ai lavori che lui stesso definiva "imbecilli", quelli  pubblicitari  che ne avevano caratterizzato anche gli esordi e che tanto furono essenziali per lo sviluppo della sua sensibilità nei confronti dell'immagine. Un periodo segnato dall'avvicinamento al partito comunista e dalla messa al bando dei nazisti. Qui si trovano alcune opere del  "surrealisme en plein soleil" , una versione impressionista della sua pittura, che venne stroncata dalla critica. E poi l'ultima parte dell'esposizione, il livello de  "Le Domaine enchanté" , dedicata alla ricerca di Magritte sulla ripetizione e alle grandi immagini come "L'impero delle luci" e "Il dominio di Arnheim". Infine, una capatina nella  sala cinematografica  in cui sono proiettati film dedicati all'artista, o i film che amava guardare insieme agli amici. 
Più di una peculiarità ce l'ha anche il palazzo che ospita i piani espositivi. Per diventare museo l' Hotel Althenloh  ha subito infatti una  delicata opera di restauro , grazie al gruppo  Gdf Suez  che ha sponsorizzato l'opera con un finanziamento stimato per  sei milioni e mezzo di euro . I lavori sono stati completati in meno di un anno seguendo i  criteri di eco-sostenibilità  più avanzati del momento. In particolare, sul piano dell'efficienza energetica, le finestre sono rivestite per quasi 28 metri quadri di superficie di una pellicola termica che da un lato riflette il calore consentendo un risparmio nei consumi e dall'altro - filtrando i raggi del sole - elimina i problemi di visione delle opere recati a volte dalla luce diretta. Il museo dispone inoltre di pannelli fotovoltaici, punti luce a basso voltaggio, moduli Led che di notte animano le finestre del museo. L'elettricità è verde al 100% e fornita da Electrabel. 
Se il Surrealismo di Magritte vi appassiona nel quartiere di  Jette , in  Rue Esseghem 135 , si può visitare  la casa dove l'artista belga ha vissuto per 24 anni  con la moglie Georgette ( www.magrittemuseum.be ). Oltre all'appartamento arredato e all'atelier nel giardino, sono esposte numerose opere originali, centinaia di oggetti personali e documenti.  
