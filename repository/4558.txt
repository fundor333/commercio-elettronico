#titolo Sventola bandiera Europa, festa Strasburgo - Mondiali Sudafrica
     (ANSA) - ROMA, 7 LUG - L'Europa torna sul tetto del mondo e da' un calcio alla crisi. La finale tutta europea di Sudafrica 2010 permette di dimenticare almeno per un po' le preoccupazioni per le difficolta' economiche del 'vecchio Continente' e di ridurre le distanze tra Paesi e nel mondo politico.  
   
 A Strasburgo c'e' aria di festa tra i parlamentari olandesi ma anche di sfida tra i colleghi tedeschi e spagnoli: la passione per il calcio accomuna un po' tutti e le rivalita' calcistiche rendono la rigida atmosfera dell'Europarlamento un po' piu' leggera. 
   L'affermazione del 'modello' calcistico europeo spinge anche ad azzardare qualche parallelo tra sport e politica e, sorpresa, le posizioni di chi normalmente in Aula siede su versanti opposti si avvicinano. Come quelle di David Sassoli, capo della delegazione del Pd a Strasburgo, e Carlo Fidanza, europarlamentare del Pdl. 
   
 ''La vecchia Europa quando e' multietnica vince. Quando non si adagia sulla sua storia e si apre al mondo, ce la puo' fare'', sottolinea l'europarlamentare del Pd. ''Forse non ho lo stesso entusiasmo di Sassoli ma anch'io constato che sono andate avanti le squadre multietniche'', gli fa eco Fidanza. 
   Insomma, il calcio puo' diventare una chiave di lettura della politica europea e italiana. ''Ci si deve aprire al mondo - insiste Sassoli - Le polemiche sull'Italia che ci sono state lo dimostrano: siamo usciti al primo turno senza far giocare Balotelli. La Germania e' la squadra piu' multietnica d'Europa e non a caso e' tra le favorite. L'Italia e' rimasta una 'italietta' che non ha saputo unire il Paese e dare l'idea di 'cittadini nuovi'. Siamo rimasti un piccolo Paese, questa e' una bruttissima fotografia rispetto a tanti Paesi che giocano alla grande e sanno rappresentarsi con tutte le risorse che hanno. Noi, invece, abbiamo tirato fuori il peggio di noi''. 
   
 Seppure con minore entusiasmo, anche Carlo Fidanza sembra condividere questa tesi: ''E' una vecchia Europa che si avvale di energie nuove - spiega il giovane parlamentare del Pdl - Non condivido gli entusiasmi ideologici sulla Germania multietnica ma il fatto che sia li' e' un dato''. Per Fidanza e' andata avanti ''la cosiddetta generazione Balotelli degli altri Paesi''. ''In Italia - conclude - non e' avvenuto per due ragioni: la miopia del nostro ct e il fatto che il fenomeno dell'emigrazione e' ancora giovane nel nostro Paese''. 
   Le critiche alla gestione di Marcello Lippi accomunano i due parlamentari. Per Sassoli si doveva ''portare i campioni capaci anche di mettere la Nazionale al riparo dalle critiche come Cassano, Miccoli e Totti - sottolinea - Non abbiamo saputo dare una rappresentazione di una Italia nuova ma dalle sconfitte si deve imparare e invertire la marcia. Questa sconfitta brucia ancora''. 
   Nessuna preferenza tra le europee in finale per l'europarlamentare del Pd, mentre Fidanza si sbilancia: ''Confesso di aver scommesso sull'Uruguay - conclude - ma a questo punto tifo per l'Olanda del mio folletto nerazzurro Sneijder''.  
