#titolo Bando per potenziare infrastrutture nel Sud - Ricerca e Istituzioni - Scienza&Tecnica
  Pubblicato un nuovo bando per il potenziamento delle infrastrutture di ricerca di alcune regioni meridionali che rientrano nel cosiddetto 'obiettivo Convergenza', ovvero Campania, Puglia, Calabria e Sicilia. L'intervento, promosso dal Ministero dell'Istruzione, Università e Ricerca (Miur), mette a disposizione 76,5 milioni di euro. La scadenza per la presentazione dei progetti è fissata al 3 aprile 2013. 
Nell'ambito delle iniziative del Piano di Azione e Coesione e in continuità con le azioni promosse nel quadro del Pon Ricerca e Competitività, il Miur pubblica un nuovo bando con l'obiettivo di rafforzare le infrastrutture dei centri di ricerca attivi in ambiti e discipline di particolare rilevanza strategica per lo sviluppo della aree della Convergenza. Scopo principale è quello di individuare nuovi investimenti in grado di sostenere lo sviluppo del sistema della ricerca e dell'istruzione nel Mezzogiorno attraverso il potenziamento delle strutture di servizio.  
Il bando prevede risorse complessive per 76,5 milioni di euro, con cui verrà finanziato un progetto per ciascuna delle tre linee di intervento: interventi coordinati di adeguamento e rafforzamento strutturale di reti telematiche e infrastrutture digitali, adeguamento e consolidamento di infrastrutture per il monitoraggio ambientale e realizzazione strutturale di un sistema di "long term digital preservation" dei prodotti della ricerca.  
I progetti, che possono essere proposti da università, istituti universitari statali, enti e istituzioni pubbliche nazionali di ricerca, dovranno essere presentati entro le ore 12.00 del 3 aprile 2013.  
