#titolo Mps: Ue, In contatto con autorita' italiane - Economia e lavoro - ANSA Europa
     (ANSA) - BRUXELLES, 25 GEN - ''Siamo in contatto con le
autorita' italiane sulla situazione del Monte dei Paschi perche'
abbiamo preso una decisione che approva gli aiuti e aspettiamo
dalle autorita' un piano di ristrutturazione entro sei mesi
sulla base di cui daremo il via libera definitivo al
salvataggio'': cosi' un portavoce di Bruxelles. La Commissione Ue ha approvato in via temporanea la
ricapitalizzazione del Monte dei Paschi di Siena per 3,9
miliardi il 17 dicembre scorso, ''per preservare la stabilita'
del sistema finanziario italiano''. La misura consentira' alla
banca di conformarsi alle raccomandazioni dell'Autorita'
bancaria europea (Eba). L'approvazione definitiva e' pero'
subordinata alla presentazione di un piano di ristrutturazione
entro i sei mesi successivi alla decisione, e quindi Bruxelles
aspetta novita' dalle autorita' italiane e dalla banca prima di
potersi esprimere di nuovo.    Se in questa prima fase Bruxelles non e' entrata nei dettagli
e nella ''sostenibilita'' dell'istituto, spiegano gli esperti
che quando dovranno esaminare il piano andranno a verificare
anche la solvibilita' e la gestibilita' a lungo termine.(ANSA).
