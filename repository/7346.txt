#titolo Gevrey Chambertin Quartet rende omaggio a Serge Gainsbourg - Spettacoli e Sport
  (ANSA) - AOSTA, 23 FEB - Considerato uno dei piu' controversi e geniali protagonisti della scena musicale francese ed europea degli anni '70 e '80, Serge Gainsbourg verra' celebrato nello spettacolo 'Gainsbourg moi non plus...' che il Gevrey Chambertin Quartet presentera' il 7 marzo alle 21 al teatro Giacosa di Aosta nell'ambito della 'Saison culturelle' (ingresso 10 euro). 
Lo show costituisce un omaggio alla figura dell'artista parigino di origini russe, e in particolare al suo periodo jazz, alle prime canzoni degli anni '60, ma anche alla sua arte musicale successiva capace di innovare e stravolgere la tradizione della canzone francese con musiche sofisticate e all'avanguardia. 
Davanti al pubblico valdostano si esibiranno Zoon Besse alla voce, Pierre Marie Braye Weppe al violino, chitarra e voce, Dany Rizo al contrabbasso e cori e Gaetan Pantanella alla chitarra. 
Tra grandi classici come 'La chanson de Prevert', 'Ces petits riens', 'La Javanaise' e 'Sous le soleil exactement' e gioielli sconosciuti, emergera' lo spirito di provocatore e di poeta di Gainsbourg, scomparso nel 1991, nella sua poliedrica carriera non solo cantautore e musicista, ma anche paroliere, poeta, pittore e regista. (ANSA).  
