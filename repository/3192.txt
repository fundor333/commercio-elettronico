#titolo Otto mesi di spettacoli per tutti con la Saison Culturelle - Spettacoli e Sport
  Tra i protagonisti piu' attesi della rassegna, giunta alla 28/a edizione e promossa dall'assessorato regionale alla cultura, vi saranno Michele Placido, Annie Chaplin, Jean-Louis Trintignant, Veronique Sanson, Helene Grimaud, Fiorella Mannoia, Gigliola Cinquetti, Emilio Solfrizzi, Lunetta Savino, Francesco De Gregori e le formazioni 'Audio 2' e 'Formula 3' che chiuderanno il calendario il primo giugno con un 'Omaggio a Lucio Battisti' all'interno del Teatro Romano di Aosta.   Oltre agli spettacoli di prosa, danza, musica contemporanea, classica e tradizionale, tutti in programma ad Aosta e Saint-Vincent, la 'Saison culturelle' prevede film, conferenze e le pieces di teatro popolare valdostano dello 'Charaban' e del 'Printemps theatral'.   Nella sezione Teatro saranno presenti Michele Placido (21-22 gennaio 2013) con 'Re Lear', di William Shakespeare, e l''enfant prodige' del teatro italiano Fausto Paravidino con 'Il diario di Mariapia' (8 novembre). In 'Rosso' (11 marzo 2013) prosegue il filone della 'fine di un mondo', portato dalle novita' della Pop art americana. Per il genere piu' leggero si segnalano 'Due di noi' (9-10 gennaio 2013) con Emilio Solfrizzi e Lunetta Savino, 'Un ispettore in casa Birling' (2 febbraio 2013) e 'La Clizia' di Macchiavelli (3 dicembre).    Il calendario musicale, nel quale contaminazione e commistione di generi e artisti recitano un ruolo prevalente, si fa forte di Fiorella Mannoia, che ritorna alla 'Saison culturelle' dopo 11 anni (19 dicembre), Gigliola Cinquetti (27 marzo 2013) nel suo nuovo tour 'Tuffo al cuore' e la formazione valdostana degli 'Orage' che accompagnera' Francesco De Gregori presentando alcuni dei suoi piu' grandi successi in una veste riarrangiata (2 febbraio 2013). In ambito classico spiccano 'Trois poetes libertaires du XXe siecle', con Jean-Louis Trintignant (16 gennaio 2013), la pianista Helene Grimaud (10 aprile 2013), la 'Belle vie' con Annie Chaplin (19 ottobre) e Veronique Sanson (6 dicembre). Per quanto riguarda la danza infine, verra' portato in scena un classico del balletto come 'Romeo e Giulietta' (27 dicembre) eseguito da due 'stelle' del Teatro Mariinkij di San Pietroburgo, mentre il Teatro Romano ospitera' 'Viento de Tango' (17 maggio 2013).  
