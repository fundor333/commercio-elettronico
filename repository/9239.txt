#titolo SANITA': le proposte su Ssn e ticket - Politica
  Difesa del Servizio sanitario nazionale. Su questo punto tutti gli schieramenti in corsa per le elezioni si trovano concordi. Le modalità attraverso le quali attuare tale azione di 'tutela' sembrano però assumere sfumature diverse. Così se il Pd sostiene la sostenibilità del nostro Ssn universalistico, poiché "il sistema italiano è meno finanziato di molti altri paesi", il premier uscente Monti rileva invece come si sia giunti ad un bivio e la scelta sia tra inevitabili tagli o una necessaria innovazione. 
 Queste le posizioni dei principali schieramenti: 
 - PARTITO DEMOCRATICO (PD):  Sulla Sanità "no a nuovi tagli e nuovi ticket", perché questo settore rappresenta la "priorità assoluta" e "non è vero che il nostro Sistema sanitario nazionale universalistico non sia, ormai, più sostenibile". E' questa, in sintesi, la posizione espressa dal Pd che, in conferenza stampa, ha illustrato le priorità del partito per la Sanità in vista delle elezioni. Priorità che sono indicate in un documento di otto pagine, dal titolo esplicativo 'Tutela della salute - difendere il principio universalistico del diritto alla cura', messo a punto, per incarico del segretario Bersani, dal senatore Ignazio Marino, capolista in Piemonte, che si è avvalso della collaborazione anche di esperti internazionali. 
 - POPOLO DELLA LIBERTA' (PDL):  Nel paragrafo dedicato alla 'Italia federale' è riportato un principio generale riferibile anche al settore sanitario: "I costi per i beni e i servizi, ivi compreso il costo per il personale, in tutte le regioni e gli enti pubblici, devono essere quelli relativi al valore più basso (costi standard)". Il principio dei costi standard, afferma Daniele Capezzone, portavoce Pdl, "é la vera rivoluzione oltre che la vera spending review. E' paradossale che vi siano zone del paese dove una siringa costa molte volte più che in altre zone. Attenzione, perché la sanità, che è competenza regionale, porta con sé in genere i due terzi dei bilanci regionali". 
 - SCELTA CIVICA:  Il 'nodo' Sanità è affrontato da Mario Monti nella 'Agenda Monti' presentata lo scorso dicembre. I dettagli del 'programma Sanita'', confermano dall'entourage del premier uscente, verranno resi noti nei prossimi giorni. Nell'Agenda, Monti afferma che "abbiamo due alternative. O cercare di conservare il welfare state com'è, rassegnandoci a tagli e riduzioni di servizi per far fronte ad una spesa sempre crescente. O provare a rendere il sistema più razionale e aperto all'innovazione". Nel settore dell'assistenza sanitaria, sostiene, "bisogna garantire il diritto alla tutela della salute in un nuovo contesto, organizzando il sistema sanitario secondo i principi di appropriatezza delle cure, costo e efficacia, riduzione degli sprechi, gestione manageriale basata su una valutazione trasparente dei risultati". 
 - SINISTRAECOLOGIALIBERTA' (SEL):  Nei manifesto programmatico si legge: "Al Governo per cambiare il welfare. Lo Stato sociale non è un costo. Reddito minimo garantito di 600 euro al mese per chi non lavora. No ai tagli, la sanità pubblica è una priorità della democrazia". Le proposte sulla Sanità, nel dettaglio, sono in fase di elaborazione. 
 - MOVIMENTO 5 STELLE (M5S):  Nel programma si afferma: "Garantire l'accesso alle prestazioni essenziali del Ssn universale e gratuito; ticket proporzionali al reddito per le prestazioni non essenziali". Inoltre: "Promuovere l'uso di farmaci generici e meno costosi". Si propone di "separare le carriere dei medici pubblici e privati e non consentire a un medico che lavora nel pubblico di operare nel privato. Incentivare la permanenza dei medici nel pubblico". M5S propone l'introduzione del "reato di strage per danni causati dalle politiche locali e nazionali che comportano malattie e decessi nei cittadini nei confronti degli amministratori pubblici". 
 - RIVOLUZIONE CIVILE:  Nel programma di Antonio Ingroia si legge: "Vogliamo rafforzare il sistema sanitario pubblico e universale ed un piano per la non-autosufficienza".  
