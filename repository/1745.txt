#titolo Disoccupazione:ok Consiglio Ue a schema garanzie per giovani - Altre news - ANSA Europa
     (ANSA) - BRUXELLES, 28 FEB - Il Consiglio Ue occupazione e
affari sociali ha dato il suo accordo politico allo schema di
garanzie per i giovani proposto dalla Commissione Ue per aiutare
a combattere la disoccupazione giovanile. Lo ha annunciato la
presidenza irlandese dell'Ue. Il meccanismo prevede che tutti i
giovani entro quattro mesi dalla fine della scuola si vedano
offerti un lavoro, un tirocinio, una formazione o un nuovo
percorso educativo. 
   Il presidente della Commissione Ue Jose' Manuel Barroso ha
rivolto un appello ai paesi europei per ''tradurre
questo accordo in azioni concrete il piu' rapidamente
possibile''. ''E' di cruciale importanza che gli
stati membri attuino misure per farlo diventare realta''', ha
sottolineato anche il commissario Ue agli affari sociali Lazslo
Andor, ricordando che oltre ai fondi Ue ad hoc gli stati
''devono anche investire i loro soldi''.(ANSA)
           
