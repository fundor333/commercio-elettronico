#titolo Costa Edutainment, a Genova quasi 2 milioni visitatori l’anno - Speciali - Mare
  Ci sono forse piu' Dna, sovrapposti e integrati, in quella complessa e articolata realta' genovese che va sotto il nome di  Costa Edutainment . C'e' sicuramente il gene della 'old great family' degli armatori-imprenditori Costa, marchio indelebile di genovesita'. Ma c'e', certamente, lo spirito di Cristoforo Colombo e di tutto quanto attiene al mare. D'altro canto quello che a Genova viene indicato 'tout court' come l'Acquario, e' il retaggio economico e culturale piu' forte delle celebrazioni del Cinquecentenario della Scoperta dell'America.    
   
 Un segno forte, il cui solco s'e' fatto negli anni piu' profondo e s'e' allargato, annettendo piano piano tutta la cosiddetta 'cittadella' colombiana. La societa' Costa Aquarium spa (1995), trasformatasi poi in Costa Edutainment spa, ha via via assorbito la gestione del Bigo, l'ascensore panoramico uscito dalla matita di Renzo Piano, de 'La citta' dei bambini e dei ragazzi', del 'Galata Museo del Mare' e della 'Biosfera'. Sono le cifre a parlare: sono stati superati un milione e 700 mila visitatori all'anno. E nel 2010 il fatturato consolidato e' stato di 26,4 milioni di euro.    
   
 Il circuito ludico-culturale che ruota attorno all'Acquario, struttura trainante, si integra con un progetto assai complesso che potrebbe essere definito 'imparare divertendosi' - edutainment - secondo i dettami consolidati della pedagogia anglosassone. Le visite all'Acquario e alle altre strutture a partire dal 2007 si sono trasformate in percorsi integrati e tematizzati. Nel 2009 questo sistema ha trovato un'ulteriore evoluzione in AcquarioVillage, un mondo che comprende esperienze uniche e coinvolgenti adatte a ogni tipologia di visitatore con tematiche che vanno dalla cultura all'ambiente, dalla scienza alla natura, dalla tecnologia alla storia.  
   
 Si parte appunto dal Galata Museo del Mare, dove in questo periodo e' decollata la mostra permanente dell'emigrazione italiana via mare e dell'immigrazione straniera e dove sono conservati importanti reperti della storia dell'emigrazione e la visita al sommergibile 'Nazario Sauro' ha toccato picchi incredibili di visitatori.    
   
 La citta' dei bambini e dei ragazzi e' una piccola-grande capitale di quello che i grandi educatori hanno definito ''il lavoro dei bambini'' ovvero il gioco. Un gioco che, mescolato a scienza e tecnologia, offerte come un interesse provocatorio e stimolante, finisce per avere davvero una funzione di accrescimento culturale, di curiosita' e di buon gusto. Uscendo dalla cittadella del gioco e dell'intrattenimento vale la pena una ascensione sul Bigo, dalla grande cabina che ruota su se stessa, dotata di un sistema di audio e pannelli in quattro lingue che illustrano la fuga, ora rossa ora nera, della distesa dei tetti del piu' esteso centro storico d'Europa. Resta, accanto all'Acquario, una visita alla Biosfera, la palla di vetro di Renzo Piano, dal diametro di 20 metri e del peso di 60 tonnellate, il paradiso delle felci (le piu' grandi del mondo), della flora tropicale dove volano in liberta' gli ibis scarlatti e altre specie di uccelli tropicali: una sfera magica che trasporta in un mondo fantastico e lontano.  
   
 Infine una riflessione sull'Acquario: non e' uno zoo marino tradizionale, anzi e' esattamente il contrario. La filosofia con la quale e' organizzato e' ancorata alla difesa dell'ambiente e della biodiversita' e alla gestione sostenibile delle risorse. La 'promenade' dei visitatori e' una 'fuga' di 70 vasche che riproducono gli ambienti marini di tutto il mondo e dove sono collocati 12 mila esemplari di pesci, uccelli, mammiferi, rettili, anfibi per ben 400 specie. Ormai le nascite dei piccoli sono appuntamenti che destano interesse e commozione. Siamo al cospetto di uno dei piu' importanti musei del mondo inserito nel Rapporto 'Nostra Eccellenza' dell'Eurispes. L'Acquario e' un simbolo di Genova, un po' come la Lanterna. Ma a pensarci bene il Dna e' lo stesso.  
