#titolo Se Olanda vince 'passerella' su canali - Mondiali Sudafrica
  (ANSA) - L'AJA - Se domenica vincerà la Coppa del Mondo di calcio, la nazionale olandese martedì prossimo percorrerà su un battello i principali canali di Amsterdam e già si calcola che non meno di un milione di tifosi si mobiliterebbero per salutare i loro eroi. 
 E' la stima fatta oggi da Hanane Lechkar, un portavoce della municipalità della città olandese, che ha spiegato come le autorità abbiano già concordato il programma dei festeggiamenti con la Federcalcio.    Sono previste celebrazioni anche se l'Olanda arriverà seconda. In questo caso il saluto ai tifosi avverrebbe su un grande spiazzo situato di fronte al Rijksmuseum, il più importante museo della città, lo stesso luogo dove in circa 50 mila martedi hanno assistito alla vittoriosa semifinale contro l'Uruguay (3-2).  
