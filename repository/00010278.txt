#titolo Arte e primavera sbocciano a Copenaghen - 
  Arte e fiori sotto un unico "tetto" . A  Copenaghen  con la primavera fiorisce anche il  Parkmuseer , il nuovo distretto museale della capitale danese che custodirà capolavori di pittura e scultura di ogni epoca e le bellezze naturali degli annessi giardini. Non è casuale la data scelta per l'inaugurazione: il 18 marzo, quasi alla vigilia dell'equinozio primaverile, con sei mostre dal tema floreale. 
Realizzato grazie a una collaborazione tra la Collezione David, la Casa del Cinema, la Collezione Hirschsprung, il Castello Rosenborg, il Museo di Storia Naturale e la Galleria Nazionale d'Arte, il nuovo  Parkmuseer  punta a diventare un  distretto museale  riconosciuto a livello internazionale. Un po' come la  Museumsinsel , l'isola dei musei di Berlino, anche il Parkmuseer permette di raggiungere facilmente a piedi diversi musei. Al pieno di arte e cultura si può  alternare una distensiva passeggiata nel verde visto che tra gli edifici si trovano alcuni dei più bei  giardini della città . Da quello botanico al  Kongens Have , il Giardino reale, e l' Østre Anlæg . 
Ecco un assaggio delle esposizioni con cui si inaugura la nuova stagione del quartiere dei musei.  Den Hirschsprungske Samling , la  Collezione Hirschsprung , ospita dal 19 marzo al 23 giugno "Una stagione fiorita", mostra incentrata su tre delle più importanti opere del museo – quelle di L.A. Ring, Fritz Syberg e Harald Slott-Møller – e in generale sui dipinti di primavera di fine Ottocento (1890). Alla  Filmhuset , la  Casa del Cinema , spazio di una delle maggiori collezioni al mondo di fotografie cinematografiche, dal 19 marzo al 9 aprile apre al pubblico "Tramite i fiori", esposizione di scatti tratti da pellicole in cui i fiori ricoprono un ruolo importante. Lo  Statens Naturhistoriske Museum , il  Museo di Storia Naturale  della Danimarca, ospita dal 20 marzo "Flora Danica", il libro delle piante danesi avviato dal re Federico V, e opere di autori che ne furono ispirati. Il  castello di Rosenborg  dal 21 marzo al 23 giugno sarà invece sede di una mostra sulla porcellana reale Flora Danica, creata dal libro omonimo, e dell'esposizione di 50 quadri della botanica, ricercatrice di insetti e artista Maria Sibylla Merian (1647-1717).  Statens Museum for Kunst , la  Galleria nazionale danese , dal 22 marzo al 20 ottobre offre una mostra di 300 opere tra le ricchezze del mondo dei fiori fra i secoli XVII e XVIII. Infine la  Collezione David  ospita dal 22 marzo al 27 ottobre  la "Flora islamica", una mostra sulle piante come soggetti d'arte nel mondo islamico, dai gioielli all'arabesco. 
Una primavera  floreale a Copenaghen, ma anche  un anno all'insegna dell'arte  in tutta la  Danimarca . Il calendario di mostre e avvenimenti è lungo. Fra questi ci sono l'esposizione dedicata a Carl Henning Pedersen, artista danese del quale si celebra il centenario, le mostre a Copenaghen dedicate a  Yoko Ono  e  Frida Kahlo  e la mostra ad Aarhus sulle opere dell'artista norvegese Edvard  Munch .  
