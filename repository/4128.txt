#titolo Clini, con legge spazi verdi citta' piu' sostenibili - Istituzioni e UE - Ambiente&Energia
  ROMA - La legge sugli spazi verdi urbani, appena pubblicata sulla Gazzetta Ufficiale, e' ''un passo importante per lo sviluppo sostenibile delle citta' italiane e per diffondere la cultura del verde'' afferma il ministro dell'Ambiente, Corrado Clini. 
Questo provvedimento conferma la Giornata nazionale degli alberi, che si terra' ogni anno il 21 novembre per perseguire ''attraverso la valorizzazione dell'ambiente e del patrimonio arboreo e boschivo - spiega il ministero - l'attuazione del protocollo di Kyoto e le politiche di riduzione delle emissioni, la prevenzione del dissesto idrogeologico e la protezione del suolo, il miglioramento della qualita' dell'aria, la valorizzazione delle tradizioni legate all'albero nella cultura italiana e la vivibilita' degli insediamenti urbani''. 
Durante la Giornata dell'albero, il ministero dell'Ambiente promuovera' nelle scuole - insieme con i ministeri dell'Istruzione e delle Politiche agricole - iniziative per la conoscenza dell'ecosistema e dei boschi, il rispetto delle specie vegetali, l'educazione ambientale e civica. Le scuole, in collaborazione con i Comuni, le Regioni e il Corpo forestale, pianteranno alberi tipici locali in aree pubbliche. Oltre a incentivare la posa di un alberello per ogni neonato, la legge prevede che venga piantato un albero anche per i bambini adottati. 
Con la legge arriva anche il ''catasto'' degli alberi nelle grandi citta': ogni sindaco, alla scadenza dell'incarico, dovra' rendere pubblico il bilancio arboreo affinche' i cittadini possano verificare l'impegno ''verde'' del suo mandato. Il censimento riguardera' anche gli alberi ''monumentali'' e storici della citta': l'eventuale danneggiamento o abbattimento sara' punito, salvo che il fatto costituisca reato, con sanzioni dai 5.000 ai 100.000 euro. 
Un risultato importante per Roberto Della Seta e Francesco Ferrante, senatori del Pd, perche' - dicono - ''frutto di una nostra proposta accolta dal Parlamento, un risultato che consentira' di salvaguardare una grande ricchezza ambientale, paesaggistica e culturale''. 
Secondo le poche stime disponibili, aggiungono, ''in Italia vi sono oltre ventimila alberi di importanza monumentale, nei quali l'elevato pregio ambientale si accompagna al fatto di simboleggiare eventi storici, identita' territoriali, storie e leggende secolari. Ora finalmente questo patrimonio potra' essere conosciuto nelle sue reali dimensioni e soprattutto difeso adeguatamente''. 
Con la legge e' istituito al ministero dell'Ambiente un Comitato per lo sviluppo del verde pubblico con compiti di monitoraggio, controllo, promozione del verde. 
''Con  questo provvedimento si mira a conservare la biodiversita' - conclude il ministro Clini - e ad aumentare il numero degli alberi. Al tempo stesso, si vuole ridurre l'inquinamento, proteggere il territorio dal dissesto e stimolare comportamenti quotidiani virtuosi''.  
