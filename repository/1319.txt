#titolo Made in: Muscardini, difendiamo imprese e consumatori - Economia e lavoro - ANSA Europa
     (ANSA) - STRASBURGO, 17 GEN - ''Il dibattito in aula sul
'Made in' ha dimostrato ancora una volta la piena volonta' del
Parlamento europeo di difendere un regolamento che riporta dopo
anni di ingiustizie i cittadini europei e le imprese
manifatturiere europee ad avere gli stessi diritti dei cittadini
e delle imprese dei nostri grandi partner e competitori
economici come Stati uniti, Cina, Canada, Brasile ed altri''. Cosi' la vicepresidente della Commissione commercio estero del
Parlamento europeo, Cristiana Muscardini, ha commentato la presa
di posizione dell'Eurocamera contro lo stop voluto dal
Commissario europeo Karel De Gucht.    ''De Gucht ha anche affermato in aula che il Parlamento puo'
dire (bonta' sua) la sua opinione prima che la Commissione
decida effettivamente il ritiro, ma ancora una volta dimostra di
non volerne tenerne conto anche se alla fine dichiara di essere
disposto ad altre soluzioni e a venire alla Commissione
commercio internazionale per esaminarle con i parlamentari'' ha 
aggiunto Muscardini, che e' stata relatrice (assieme a Susta e
Rinaldi) del regolamento Made in che ha rimarcato come sia ''un
falso indicare il regolamento obsoleto perche' vecchio di 7 anni
in quanto quello votato dall'Aula nel 2010 era diverso da quello
originale ed aveva avuto, dopo la grande approvazione del
Parlamento, il pieno consenso dello stesso De Gucht, ne' puo'
essere sostenuta la tesi che all'interno dell'OMC possano
coesistere in uno spirito di piena e corretta concorrenza, paesi
che garantiscono l'informazione ai cittadini e alle proprie
imprese mentre l'Unione europea e' condannata ad essere privata
di tale diritto democratico. Si aprono comunque nuovi margini di
lavoro sia perche' De Gucht ha parlato di un probabile
interessamento del dossier da parte del vicepresidente Tajani
sia perche lo stesso De Gucht affrontera' una discussione in
Commissione Commercio su nuove soluzioni che noi vogliamo siano
in linea con l'impianto attuale del Regolamento''.    ''Respingiamo totalmente l'affermazione di De Gucht che
l'attuale proposta non sia buona perche' se non era buona deve
spiegare per quale motivo l'ha presentata, l'ha condivisa e ha
fatto perdere all'Europa altri tre anni di tempo - continua la
parlamentare conservatrice - Come relatore chiedo all'attuale e
al prossimo Governo italiano un impegno specifico ed
inderogabile per ottenere l'approvazione di un provvedimento che
specie in un momento di crisi economica come quella attuale con
l'invasione di merci illegali e di marchi contraffatti, e'
necessario per riportare correttezza nel mercato e fiducia e
lavoro nell'impresa''. (ANSA)
           
