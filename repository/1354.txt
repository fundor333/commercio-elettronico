#titolo LAVORO: tante ricette, obiettivo occupazione - Politica
  Tante ricette e un solo obiettivo: favorire l'occupazione riducendo precarieta' e senza-lavoro. Ecco le proposte sul lavoro nei programmi elettorali di Pd, Pdl, Scelta civica per Monti, Rivoluzione Civile di Ingroia, Movimento 5 Stelle. 
 PD:  ''La nostra visione assume il lavoro come parametro di tutte le politiche'', sottolinea il programma del Pd, che punta sulla lotta alle ''nuove forme di sfruttamento''. Il partito guidato da Pier Luigi Bersani propone come ''primo passo da compiere'' un ''ridisegno profondo del sistema fiscale che alleggerisca il peso sul lavoro e sull'impresa attingendo alla rendita dei grandi patrimoni finanziari e immobiliari''. Poi ''contrastare la precarieta''', e ''spezzare la spirale perversa tra bassa produttivita' e compressione dei salari e dei diritti''. Nel programma anche  politiche fiscali a sostegno dell'occupazione femminile, in particolare al Sud. Mentre ''occorre una legge sulla rappresentanza'' nei luoghi di lavoro. 
 PDL-LEGA:    Una ''sostituzione dell'attuale sistema dei sussidi alle imprese con contestuale ed equivalente riduzione delle tasse sul lavoro'': e' tra le prime proposte che toccano il tema del lavoro nel programma del Pdl. Che chiede un ''ritorno alla legge Biagi per uno Statuto dei Lavori''. Ma anche ''sviluppo della contrattazione aziendale e territoriale'', ''detassazione del salario di produttivita''', ''sostegno all'occupazione giovanile attraverso la totale detassazione dell'apprendistato'', ''buoni dote per la formazione''. Tra le proposte nel programma programma anche la partecipazione agli utili da parte dei lavoratori, puntare sul telelavoro, introdurre maggiore trasparenza per i sindacati su iscrizioni e bilanci''. 
 SCELTA CIVICA DI MONTI:    ''Non si puo' fare marcia indietro'' sulla riforma del Lavoro, evidenzia l'Agenda Monti; ne va invece monitorata l'attuazione ''per individuare correzioni possibili e completare le parti mancanti'', come su ammortizzatori sociali, contenuto di formazione dell'apprendistato, politiche attive del lavoro, efficacia dei servizi per l'impiego. Si propone di rendere piu' flessibili e meno costosi i contratti a tempo indeterminato.  C'e' anche la necessita' di ''una drastica semplificazione normativa e amministrativa'' arrivando a un nuovo codice  del lavoro che superi lo statuto dei lavoratori.  Si punta a ''ridurre ad un anno al massimo il tempo medio di passaggio da una occupazione all'altra'', ed a ''spostare verso i luoghi di lavoro il baricentro della contrattazione collettiva''. L'agenda Monti propone un Piano Occupazione giovanile con incentivi a formazione e detassazioni per chi assume lavoratori tra 18 e 30 anni, ma anche misure specifiche per gli over 55 anni. Inoltre l'agenda Monti  sostiene che biosgna aumentare l'eta' pensionabile effettiva: non si tratta di toccare la legge Fornero ma di fare in modo che non si vada in pensione prima del tempo. 
 RIVOLUZIONE CIVILE -  ''Non vogliamo piu' donne e uomini precari'', sottolinea il programma di Rivoluzione Civile. Che spiega: ''Siamo per il contratto collettivo nazionale, per il ripristino dell'art. 18 e per una legge sulla rappresentanza e la democrazia nei luoghi di lavoro. Vogliamo creare occupazione attraverso investimenti in ricerca e sviluppo, politiche industriali che innovino l'apparato produttivo e la riconversione ecologica dell'economia'' Ma anche con una ''riduzione dell'orario di lavoro per favorire l'occupazione giovanile''. Poi, ''vogliamo introdurre un reddito minimo'' per i disoccupati; ''che le retribuzioni italiane aumentino a partire dal recupero del fiscal drag e dalla detassazione delle tredicesime''. E ''difendere salute e  sicurezza''. 
 M5S -  L'abolizione della legge Biagi e' tra le proposte del movimento che fa riferimento a Beppe Grillo. Che vuole anche l'introduzione di un ''sussidio di disoccupazione garantito''. Sono gli unici riferimenti diretti al tema del lavoro nel capitolo dedicato all'economia dal programma del Movimento Cinque Stelle. Nei sui interventi pubblici, Belle Grillo ha recentemente anche parlato di ''lavoro pieno e breve per tutti: 1.300 ore all'anno per tutti'';  e di ''un reddito di cittadinanza, un reddito che garantisca ai piu' giovani tre anni di sopravvivenza'', come anche di ''un sussidio di disoccupazione per due anni'' sul modello della Danimarca.  
