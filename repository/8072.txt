#titolo Puglia sempre piu' affascinante, aumentano i turisti nel 2012 - In Viaggio
  L'aumento della notorieta', l'immagine positiva a livello nazionale e l'incremento dei flussi turistici internazionali: la Puglia si presenta cosi', forte dei dati turistici nel 2012, alla Borsa internazionale del turismo. I primi dati ufficiali fanno registrare oltre 3,2 milioni di arrivi e circa 13,3 milioni di presenze turistiche complessive, secondo i flussi ufficiali registrati dall'Osservatorio regionale sul turismo.  Da un'indagine sulla customer satisfaction dei turisti (realizzata da Isnart per conto dell’Osservatorio Regionale sul Turismo) e’ emerso che l’esperienza di viaggio in Puglia non delude le aspettative del viaggiatore: in una scala da 1 a 10, la cortesia delle persone ottiene un voto medio di 8, la percezione di una forte identità locale un 7,8, la coerenza tra aspettative e l’immagine trasmessa dal territorio un 7,5.  Il voto medio attribuito alla qualità dell’offerta enogastronomica è di 8,1, all’offerta culturale e di intrattenimento 7,5, alle occasioni di socializzazione (eventi a tema, ecc.) 7,7  e di 7,6 alla varietà e al rapporto qualità/prezzo delle attività ricreative proposte dagli attori locali. Il turismo in Puglia è prevalentemente stanziale (in 7 casi su 10 il visitatore soggiorna in un’unica località di vacanza) e con una forte componente abituale (6 turisti su 10 sono habitué).   Il turismo in Puglia ha avuto comunque un andamento decisamente migliore rispetto a quello medio nazionale e nel 2012 ha consolidato la sua posizione sul mercato straniero raggiungendo significativi tassi di crescita degli arrivi e delle presenze internazionali: Germania +13,3% (arrivi), Francia +22,4%, Svizzera +21,5%, Regno Unito +18,3% Belgio +30,6% e Usa +11,5%. Le mete preferite dai turisti stranieri si confermano Salento e Valle d’Itria. Le variazioni percentuali maggiori tuttavia si registrano per le destinazioni di recente scoperta quali la Magna Grecia, Murgia e Gravine (+17% degli arrivi e 15,4% delle presenze). Le scelte di vacanza degli italiani nel 2012 sono invece state fortemente condizionate dalla crisi e dalle condizioni di incertezza e dal timore di un ulteriore peggioramento. La domanda turistica verso la Puglia si e’ cosi’ ridotta da Piemonte, Liguria, Lombardia, Emilia Romagna, Friuli Venezia Giulia; bene invece gli arrivi dal Trentino Alto Adige e dal Molise; in crescita il turismo domestico, dei pugliesi in Puglia, del 2,5% circa per gli arrivi e dell’1,5% delle presenze. Nel 2012 e’ continuato il processo di incremento dei posti letto e di qualificazione dell’offerta ricettiva pugliese. E’ aumentato complessivamente il numero delle strutture ricettive accompagnato da una forte qualificazione dell’ospitalità (riduzione delle strutture 3 stelle a fronte di un incremento dei 4 e 5 stelle). Nel 2012 la Puglia è stata in grado di offrire circa 93.708 camere e 252.000 posti letto complessivi per un totale di 4.804 strutture.  
