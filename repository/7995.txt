#titolo Gli occhialini di Olsen - Il poeta del gol
  ROMA - Era stato l'allenatore Tomislav Ivic dell'Avellino a metà degli anni Ottanta il primo a stupirci con il suo taccuino di appunti. Poi, piano piano, altri maghi, imitatori, epigoni, esteti e incantatori s'erano inseriti su quel sentiero distinguendosi in cerchi e frecce sul foglio bianco.  
 Il mister Morten Olsen della Danimarca è stato una sorpresa in questo senso. Eppure era prevedibile visto che da calciatore e 'ultimo uomo', campione d'Europa con la sua Nazionale nel 1992, osservava le fasi di gioco meglio di chiunque altro.  
 Dunque il taccuino e gli 'schizzi' per difesa e controffensive. Ma sono stati gli occhialini a stupirci, alla Lucio Dalla quando duettava con De Gregori. Niente occhialini griffati ma montatura da intellettuale;  facile il riferimento al suo famoso connazionale Soren Kierkegaard, filosofo, in certe tenere caricature. Quanto al gioco, nessun Helge Bronée intravisto tra i danesi. Fuoriclasse ancora alla macchia.  
