#titolo Oscar Giannino - Protagonisti
  
 di Stefano Secondino 
 A quattro giorni dalle elezioni, Oscar Giannino lascia. Lascia la guida del suo partito Fare, travolto dallo scandalo per il falso master a Chicago, ma resta candidato premier. Impossibile oramai cambiare in corsa, con le schede elettorali gia' stampate. Alla presidenza del partito gli succede la giovane avvocatessa Silvia Enrico, che ribadisce la fiducia al fondatore e auspica che continui il suo lavoro. Ma la figuraccia di Giannino potrebbe risultare fatale al partito,facendogli mancare l'obiettivo della soglia di sbarramento alla Camera e lasciandolo fuori dal Parlamento. 
 Le dimissioni arrivano nel corso di una direzione nazionale di cinque ore in un albergo di Roma. Sono presenti i coordinatori regionali, ma non ci sono i 'dissidenti' Zingales (che ha fatto scoppiare lo scandalo) e Boldrin. La discussione e' accesa. Alcuni attaccano Giannino, altri gli chiedono di rimanere. Lui pero' e' irremovibile: ''E' una regola secca - scrivera' poco dopo su Twitter - chi sbaglia paga. Deve valere in politica e soldi pubblici, io comincio dal privato''. 
 Alla fine il partito accetta le dimissioni e nomina presidente all'unanimita' Silvia Enrico, 37 anni, avvocato di Albenga che lavora a Milano.   Al termine della direzione, il giornalista se ne va da una uscita secondaria ed evita lo squadrone di colleghi e cameramen che lo aspettano al varco. A metterci la faccia sono un portavoce (che legge il documento finale) e la neo-presidente. ''Aspetti estranei alla politica hanno determinato un attaccoalla persona di Oscar Giannino - e' scritto nel documento -. Applichiamo a noi stessi per primi quei rigorosi standard di trasparenza etica e rigore che esigiamo da tutta la classe politica''. La neopresidente ribadisce che ''anche in questo momento dimostriamo la nostra capacita' di essere diversi dall'offerta politica data fino ad ora... Auspichiamo che Oscarcontinui il suo impegno politico e che non si dimetta dopo un'eventuale elezione''.   Fonti interne derubricano l'ipotesi di dimissioni di Giannino da deputato come uno sfogo a caldo. Il problema vero per Fare e' arrivarci in parlamento. Lo scandalo del falso master a Chicago (vantato da Giannino in un paio di interviste tv) rischia di far perdere al partito un sacco di voti, lasciandolo sotto la soglia di sbarramento e fuori dal Palazzo. 
 Dopo le dimissioni, Giannino si precipita su Twitter a smentire le voci secondo le quali si sarebbe dimesso per fare un favore a Berlusconi: ''Vero niente!''. Anche il Cavaliere smentisce: ''Io non ho chiesto nulla e non mi e' mai passato per la testa di farlo. Non credo che i suoi voti vengano a noi''. Monti dice di provare simpatia per Giannino e di sperare che non perda voti. Vendola commenta ''chapeau'' alle dimissioni: ''Il peccato veniale di Oscar Giannino e come lo ha affrontato gli fa onore''. 
    
