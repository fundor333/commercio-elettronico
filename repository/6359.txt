#titolo Monti avanti con agenda ma mette paletti discesa campo  - Politica
  ROMA - Nel giorno delle dimissioni di Mario Monti il barometro sul futuro politico del professore segna un 'passo indietro'. Per l'intera giornata si rincorrono voci di un premier dubbioso, preoccupato dai sondaggi, tentato dal rinunciare all'idea di scendere nell'agone politico: tanto da far crescere non poco il nervosismo fra i centristi, dove le facce lunghe si sprecano e il timore di un clamoroso forfait del professore cresce. Forse alimentato volutamente per respingere un "pressing" giudicato inopportuno. Nello staff del premier, però, si invita alla cautela. "Non é cambiato nulla, né in un senso né nell'altro", spiega un collaboratore del presidente del Consiglio. "Non ho notato retromarce o pessimismo, i dubbi c'erano ieri e ci sono anche oggi", conferma una secondo membro dello staff. Ciò non significa che Monti dirà il fatidico 'si'', né che si sia convinto che sia più prudente restare solo senatore a vita. La verità appare un po' più complessa: perplessità Monti ne ha sempre avute. Il rischio è grande, anche perché i sondaggi restano meno positivi del previsto e l'ipotesi di finire quarto, dopo Pd, Grillo e Pdl è reale. E poi, come spiega un membro del governo, "l'idea di fare una campagna elettorale muscolare, con Bersani da una parte e Berlusconi dall'altra, per un tecnico, è difficile da digerire". 
 A palazzo Chigi non si smette di ripetere il consueto leit motiv: domenica, nella conferenza stampa, Monti illustrerà quanto fatto nei "13 mesi difficili, ma affascinanti" del governo tecnico; ma soprattutto ciò che ancora resta da fare: in sostanza la sua idea di Italia, una sorta di 'manifesto' o, come la definiscono a palazzo Chigi, di "Agenda Monti". Di fatto un programma elettorale, nella speranza che - come ha detto oggi nella conferenza degli ambasciatori - il percorso di riforme "prosegua anche dopo il voto". Nessun annuncio, dunque. Il premier eviterà le inevitabili domande dei cronisti, trasformandosi in un 'muro di gomma'. Poi aspetterà le reazioni dei partiti e del Paese. Non solo quelle entusiastiche dei centristi e di Montezemolo, ma anche del Pdl (ma non di Berlusconi) e soprattutto nel Pd, dove sono in tanti a pensare che l'alleanza con Vendola sarà indigeribile per i mercati e per gli investitori. Il professore lo sa bene e calcola anche questo fattori nelle sue mosse.  
 "L'uomo è fatto così, non è fatto per imporsi nell'arena, preferisce essere chiamato", spiega chi lo conosce bene. Ma a pesare c'é anche il tentativo di dettare le condizioni, di dare le carte, di stabilire il campo di gioco di una campagna elettorale che se è fatta di attacchi e urla, lui, il professore, non saprebbe giocarla. Aspetterà e vedrà le reazioni. Poi, una volta raccolte le disponibilità a sostenere la sua agenda, solo allora deciderà se accettare l'invito ad essere lui a portarla a termine. E non è detto che la riserva sia sciolta in pochi giorni dopo. Fra i montiani c'é persino chi pronostica una decisione dopo capodanno, dopo il discorso del capo dello Stato. Questo si vedrà. Ma la sostanza è un'altra: nulla è deciso, né in un senso né nell'altro. Ma ciò significa che il progetto - compreso quello di una sua lista elettorale - va avanti, perché viste la scadenza così ravvicinata del voto è "meglio essere pronti". Comunque, anche nel caso in cui alla fine Monti decida di non fare più nulla. Del resto, racconta chi lo conosce da anni, "lui è così: meticoloso, riflessivo e pianificatore".  
