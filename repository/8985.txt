#titolo Bando Ue da 40 mln per ricerca soluzioni innovative acqua - Acqua: Top News - Ambiente&Energia
  BRUXELLES - Soluzioni innovative per la gestione dell'oro blu: a loro e' destinato un finanziamento europeo di 40 milioni di euro nel 2013. L'obiettivo del bando Ue, che fa parte del settimo programma quadro per la ricerca, e' quello di rispondere alle sempre maggiori sfide del settore idrico, entro il 2020. Cinque le aree prioritarie gia' identificate: riuso e riciclo dell'acqua; trattamento di acqua e reflui; acqua ed energia; gestione dei rischi connessi ad eventi eccezionali legati all'acqua; servizi degli ecosistemi. 
''Occorre innovazione - afferma Janez Potocnik, commissario Ue all'ambiente - per risolvere le sfide in materia di acqua e contribuire a realizzare gli obiettivi del Piano per la salvaguardia delle risorse idriche europee''. La Commissione Ue ha messo in campo una task force ad  hoc per l'innovazione nel settore dell'acqua, il cui obiettivo secondo Potocnik ''non e' quello di limitarsi a garantire una quantita' sufficiente di acqua di buona qualita' per soddisfare le esigenze della popolazione, dell'economia e dell'ambiente, ma rafforzare il settore idrico europeo sui mercati globali, le cui dimensioni sono destinate a raddoppiare entro il 2030''. 
Una giornata di informazione per i potenziali candidati al bando di ricerca nel settore dell'acqua sara' organizzata a Bruxelles il 15 gennaio dalla Direzione generale della Commissione Ue che si occupa di ricerca e innovazione. Secondo l'esecutivo europeo, liberando il potenziale di innovazione nel settore della gestione dell'acqua si potrebbe contribuire in modo significativo all'occupazione e alla competitivita' dell'Unione: un incremento dell'1% del tasso di crescita dell'industria idrica in Europa potrebbe creare fino a 20. 000 nuovi posti di lavoro.(ANSA).  
