#titolo FORUM ADRIATICO-IONICO: AL VIA 14/MA SESSIONE PLENARIA - Cooperazione Internazionale
     (ANSA) - PESCARA, 28 NOV - Affrontare temi di interesse
comune come istruzione, cultura, sicurezza e mobilita' e
studiare strategie condivise da proporre all'Unione Europea come
Macroregione Adriatico-Ionica: con questi presupposti hanno
preso il via a Pescara i lavori della 14/ma Sessione Plenaria
del Forum delle Citta' dell'Adriatico e dello Ionio.    All'iniziativa hanno preso parte, tra gli altri, il
vicepresidente del Forum e sindaco di Pescara, Luigi Albore
Mascia, che venerdi' verra' nominato presidente, il sindaco di
Ancona, Fiorello Gramillano, il segretario generale del Forum,
Michele Brisighelli, il direttore generale dell'Ufficio
scolastico regionale dell'Abruzzo, Ernesto Pellecchia, e quello
dell'Ufficio scolastico regionale delle Marche, Michele
Calascibetta.    Tra i tavoli che si svolgeranno nel corso dei lavori -
l'iniziativa andra' avanti fino a venerdi' prossimo - vi sono
quello sulla ''cultura come fattore di coesione e crescita
economica'' e quello sulle ''Persone, merci, infrastrutture:
libera circolazione e sicurezza nell'area macroadriatica''. Contestualmente, si svolgera' il Forum dei giovani, alla
presenza di studenti provenienti dalle citta' coinvolte, con
workshop finalizzati ad approfondire le tematiche in questione
dal punto di vista delle nuove generazioni.    A fare gli onori di casa e' stato il sindaco, Albore Mascia,
presidente in pectore del Forum, che ha parlato di ''tre giorni
importanti per il futuro dell'integrazione dell'area Adriatica e
Ionica. Sono convinto - ha detto - che questa associazione possa
definitivamente diventare un luogo aperto di confronto, uno
spazio per l'elaborazione di progetti e proposte. Catturare dal
basso l'essenza vera delle istanze e delle preoccupazioni della
nostra gente - ha concluso Mascia - rappresenta un contributo
all'integrazione europea''. (ANSA).
