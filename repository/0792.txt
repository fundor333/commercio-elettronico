#titolo Grillo: 'Pd e Pdl stessa razza, nel ventennio dell'inciucio' - Politica
"In Italia c'é un mito, una balla atomica. Il mito del ventennio berlusconiano nato sulle ceneri della Prima Repubblica. La realtà è molto diversa. Dal 1992 al 2011 anno del governo bancario di Rigor Montis nominato dalla Bce, Pdl e Pdmenoelle si sono alternati come un tempo Bartali e Coppi sulle salite, passandosi la borraccia dell'acqua e votandosi le leggi a vicenda". Lo scrive Beppe Grillo in un editoriale sul suo blog. 
 "Il centro destra - spiega il leader del Movimento Cinque Stelle - ha governato per 3.341 giorni, pari al 47%, il centro sinistra per 3.254 giorni pari al 46% con l'intermezzo del governo tecnico di Dini. Pari e patta. Pdl e Pdmenoelle, stessa faccia, stessa razza. Stessi interessi. Per correttezza, il ventennio passato dovrebbe essere chiamato Ventennio dell'Inciucio".  
