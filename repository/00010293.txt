#titolo Fabrizio Frizzi torna protagonista - Associate
di Nicoletta Tamberlich 
 ROMA - C'é un personaggio televisivo che della discrezione ha fatto la sua carta d'identità. Fabrizio Frizzi torna protagonista della stagione televisiva su Rai1. In particolare il mese di settembre ha il carnet pieno, a partire dal suo atteso ritorno a Miss Italia dopo "9 anni e 9 giorni" come precisa lui. "Un ritorno di fiamma come un vecchio amore che incontri dopo un lungo addio, lo scruti da lontano e lo trovi interessante". Ma, come ha spiegato il conduttore nel corso della conferenza stampa di presentazione del concorso di bellezza, giunto alla 72/a edizione e che quest'anno si è trasferito a Montecatini - "questa mia sorta di seconda giovinezza in tv rappresenta soprattutto una rivincita verso me stesso. 
 E' la dimostrazione che se, come può capitare a chi fa questo mestiere, si finisce nel buio non bisogna mai abbattersi o arrendersi. Occorre far tesoro delle esperienze, ma anche studiare per cercare di migliorasi sempre". E a proposito del ritorno di Frizzi a Miss Italia, la patron del concorso Patrizia Mirigliani ha rilevato: "sono felice perché Fabrizio è uno della nostra famiglia e fa parte della storia del concorso. E' un protagonista della televisione". Ma per il conduttore gli impegni iniziano già da questo week end: domenica 4 settembre andrà in onda, in prima serata su Rai Uno, 'Vengo anch'io!', un nuovo family-talent. "E' un esperimento - spiega - vedremo come va. Protagoniste dodici famiglie, composte da mamme, papà, figli, nonni, zii, che si sfideranno esibendosi in qualsiasi disciplina, senza limitarsi al classico ballare-cantare-suonare". 
 Ciò che importa, insomma, in questo gioco è lo spirito di squadra. Ogni tipo di capacità e di talento potrà esser sottoposto al giudizio della giuria, composta da Tosca D'Aquino, Biagio Izzo e da cinque bambini, e del pubblico in studio, che eleggeranno, a fine serata, la famiglia vincitrice. La domenica successiva, l'11 settembre, sempre su Rai1, Frizzi torna re dell'access prime time con la nuova edizione di 'Soliti Ignoti' che quest'anno avrà qualche novità anche nella grafica. A proposito dell'11 settembre, Frizzi ricorda: "Quella del 2001 è stata proprio l'edizione più dolorosa e difficile della mia carriera". Quest'anno due le puntate di Miss Italia andranno in onda in prima serata il 18 e il 19 settembre, con la partecipazione di 60 concorrenti in gara per aggiudicarsi il titolo e la corona di reginetta 2011. Le valutazioni saranno espresse da una Giuria composta da personaggi del mondo della moda, cultura, sport, spettacolo e del giornalismo, oltre a professionisti del mondo della bellezza e della moda. Alla fine della seconda puntata, è previsto il classico appuntamento con il 'Dopo Miss', un talk di 45 minuti per discutere con ospiti e opinionisti il verdetto che ha assegnato la palma di Miss Italia 2011.  
