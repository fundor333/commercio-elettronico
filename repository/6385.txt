#titolo Strasburgo chiede lotta contro biopirateria multinazionali - Consumi e consumatori - ANSA Europa
  STRASBURGO - Stop alla  ''biopirateria'' delle multinazionali  che sfruttano medicinali originari dei Paesi in via di sviluppo senza condividerne i profitti con le popolazioni indigene. E' il monito arrivato oggi da Strasburgo, dove il Parlamento europeo ha approvato a larga maggioranza una risoluzione che condanna una pratica che contribuisce a bloccare lo sviluppo economico di una parte del mondo. 
   
 ''Il 90% del  patrimonio biologico  mondiale si trova nei Paesi in via di sviluppo, ma la maggior parte dei brevetti e' detenuta da quelli sviluppati'', ha spiegato la relatrice francese del gruppo dei Verdi, Catherine Greze, che chiede all'Ue di impegnarsi maggiormente per garantire che i benefici ''siano condivisi in modo equo''. 
   
 Anche se esistono accordi internazionali a tutela dei diritti delle  popolazioni indigene  su risorse genetiche e conoscenze tradizionali, non ci sono meccanismi per farli rispettare.     Al fine di combattere in maniera efficace la biopirateria, gli europarlamentari chiedono che la concessione di un brevetto sia legata all'obbligo di rivelare l'origine del  sapere tradizionale  utilizzato, fornendo le prove di un'equa condivisione dei benefici. 
   
      
