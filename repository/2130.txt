#titolo Scoperto lo 'starter' dei sapori - Biotech - Scienza&Tecnica
  Scoperto l'anello mancante che, come uno 'starter', dà il via alla percezione dei sapori. Consente alle papille gustative di comunicare al cervello la percezione dei gusti dolce, amaro e umami (saporito). Si tratta di una proteina, simile a un cancello, in grado di liberare la molecola che porta il messaggio dalla lingua dritto al sistema nervoso. Lo rivela uno studio pubblicato sulla rivista Nature e frutto della collaborazione di nove enti di ricerca statunitensi. 
La proteina 'starter' che permette ai sapori di imboccare le corsie nervose del gusto si chiama CALHM1 (modulatore dell'omeostasi del calcio di tipo 1): si tratta di un vero e proprio cancello posto sulla membrana di alcune cellule delle papille gustative (quelle di tipo 2, preposte proprio alla percezione di dolce, amaro e umami). Quando viene attivato dal contatto con il cibo, il cancello si apre, permettendo il rilascio della molecola segnale ATP (adenosina trifosfato) che va ad accendere le cellule nervose in comunicazione con il cervello.  
Per dimostrare l'utilita' di CALHM1 nella percezione dei sapori, i ricercatori hanno messo a confronto alcuni topi di laboratorio normali con altri privi del gene che codifica per questa proteina. ''Esattamente come negli umani - spiega Michael G. Tordoff, biologo del Monell Chemical Senses Center di Philadelphia - i topi dotati del gene CALMH1 bevono con avidita' tutto cio' che contiene saccarosio e altri dolcificanti, mentre evitano le sostanze amare come il chinino. I topi privati di CALHM1, invece, sono molto diversi dagli altri: trattano le sostanze dolci e amare come se fossero acqua, e si comportano come se non riuscissero proprio a gustarle''. 
Nessuna differenza, invece, è stata notata nella percezione degli altri sapori come il salato e l'acido: cio' dimostra che questi gusti viaggiano fino al cervello sfruttando meccanismi molecolari diversi.  
