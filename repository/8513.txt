#titolo 'Trombati' e new entry in parlamento - Elezioni 2013
di Tiziana Caroselli 
 Roberto Formigoni , dal Pirellone 'approda' al Senato. Mentre restano fuori da Palazzo Madama candidati illustri come l"eminenza grigia' dell'Udc  Roberto Rao , l'ex direttore del 'Tempo'  Mario Sechi  (in pista con la 'Lista Civica'), e l'ex presidente della Fnsi  Roberto Natale  che, non avendocela fatta con Sel, torna alla Rai. 
 Ma le sorprese nel 'toto-candidati' provocate dal 'terremoto' elezioni non finiscono qui. Non entra in Parlamento anche l'ex pidiellino  Guido Crosetto , tra i leader di 'Fratelli d'Italià, il movimento a cui ha dato vita insieme a Giorgia Meloni e Ignazio La Russa, mentre non dovrebbero esserci problemi (dipende dove opterà Berlusconi) per i due ex Idv  Antonio Razzi  e  Domenico Scilipoti  che da Montecitorio passano alla Camera alta. E dovrebbe diventare senatore anche l'ex direttore del Tg1  Augusto Minzolini . Per ora il suo nome negli elenchi del Viminale non c'é, ma potrebbe venire ripescato nel caso in cui il Cavaliere non opti per la Liguria dove il giornalista era candidato.      Facendo un quadro complessivo degli eletti, ci sono più giovani, più donne e tanti volti sconosciuti. 
 Tutte facce nuove quelle dei grillini: la loro età media, considerando le due Camere, è di 37 anni. Ma anche negli altri schieramenti si affacciano neofiti della politica. E aumenta, in generale, la presenza delle donne: secondo una ricerca della Coldiretti si passa alla Camera dal 21 al 32% e al Senato dal 19% al 30%. 
 La lista dei "trombati" è zeppa di nomi noti. A cominciare da quello di  Gianfranco Fini  che lascia la presidenza di Montecitorio per non rientrare in Parlamento. Con Rivoluzione Civile restano a casa  Antonio Ingroia, Antonio Di Pietro  e il grillino pentito  Giovanni Favia . Non riesce a mettere piede nei Palazzi della politica neppure  Oscar Giannino  'seppellito' tra l'altro dalle 'bugie' sui suoi titoli di studio.    Al Senato non passa  Giulia Buongiorno , ex presidente della commissione giustizia della Camera, che non ce la fa neanche come candidata alla regione Lazio. 
 Tra gli esclusi eccellenti ci sono anche l'ex presidente del Senato  Franco Marini  e  Paola Concia  (Pd) che si è vista soffiare il posto in Abruzzo da Razzi. A loro fanno compagnia il 'delfino' di Fini  Italo Bocchino , la radicale  Emma Bonino  e  Giorgio Gori  (Pd), schierato con Matteo Renzi alle primarie democratiche. 
 Esclusi 'di peso' anche in Sicilia: da  Gianfranco Micchiché,  leader di Grande Sud, a  Raffaele Lombardo , fondatore di Mpa ed ex governatore sotto processo a Catania, ma anche i due finiani doc  Fabio Granata  e  Carmelo Briguglio . Fuori dai giochi  Ilaria Cucchi,  la sorella di Stefano Cucchi, morto mentre era agli arresti, e il figlio di  Francesco Cossiga, Giuseppe , candidato in Sardegna con Fdi. 
 Tra le new entry l'ex capo dell'Antimafia  Piero Grasso  e lo scrittore  Miguel Gotor . 
 Successone per gli esponenti del non profit sedotti dalla politica: risultano eletti l'ex presidente Acli  Andrea Olivero ;  Edoardo Patriarca  (Pd), già presidente del Centro Nazionale per il Volontariato;  Mario Marazziti , portavoce della comunità di S. Egidio;  Laura Boldrini , ex portavoce dell'Alto Commissariato Onu per i Rifugiati, capolista per Sel in Sicilia e nelle Marche, la sua regione di origine. 
 Passano la 'prova elezioni' con il Pd la giornalista  Rosaria Capacchione , più volte minacciata di morte per la sua attività anti-camorra, la canoista  Josefa Idem  e  Giampaolo Galli,  fino a luglio direttore generale di Confindustria. Con Scelta Civica di Monti conquista il 'titolo' di parlamentare la schermitrice  Valentina Vezzali , l'azzurra più medagliata di tutti i tempi, la virologa  Ilaria Capua  che ha contribuito in maniera determinante alla comprensione della influenza aviaria e lo scrittore  Edoardo Nesi,  vincitore del Premio Strega 2011 con 'Storia della mia gente'.  
            
       
      Indietro             
     
            
