#titolo Svelata McLaren P1, supercar rivale di Ferrari e Lamborghini - Prove  e Novità - Motori
  ROMA - McLaren Automotive ha scelto il prossimo Salone di Parigi per la presentazione in prima assoluta della nuova P1, la supercar che - raccogliendo l'eredita' della F1 del 1993 - si collochera' nel mercato delle berlinette ad alte prestazioni come ''la migliore auto al mondo da guidare su strada e in pista''. Le ambizioni della McLaren per la P1, che ''sara' il risultato di 50 anni di esperienza nelle competizioni e nella produzione di auto stradali'', sono evidenti: far concorrenza con i modelli piu' prestazionali della Ferrari e della Lamborghini e diventare il nuovo riferimento nel segmento delle supercar top. Lo ha ribadito lo stesso Ron Dennis, presidente di McLaren Automotive: ''Venti anni fa abbiamo alzato l'asticella nell'ambito delle sportive super-prestazionali con la McLaren F1. Il nostro obiettivo con la P1 e' farlo nuovamente''.     L'auto che verra' esposta al Mondial de l'Automobile e' una concept che ne visualizza il design, fortemente influenzato dalla ricerca aerodinamica e sicuramente originale nella parte posteriore con un grande elemento grigliato nero e grandi estrattori inferiori. Per il momento McLaren non ha comunicato nessun dettaglio sulle caratteristiche tecniche della P1, affermando semplicemente che ''negli obiettivi dell'Azienda non c'e' necessariamente l'auto con la velocita' massima piu' alta in assoluto, quanto invece la realizzazione della vettura stradale in produzione che sia la piu' rapida e di maggiore soddisfazione nella guida su circuito''. McLaren afferma nel suo comunicato che ''quando la P1 entrera' in produzione alla fine del prossimo anno si collochera' per prezzo e prestazioni al di della 12 C e della 12 C Spider''. Le consegne, se il programma sara' rispettato, sono attese per il 2014.   
