#titolo Acqua a poppa, traghetto Grimaldi scortato a Brindisi  - Crociere e Traghetti - Mare
   (di Roberto Buonavoglia) (ANSA) - BRINDISI, 5 GEN - Uno squarcio di circa un metro causato dal distacco parziale di una pala di una delle due eliche: è questa - secondo i primi rilievi tecnici - la causa dell'incidente avvenuto la notte scorsa al traghetto 'Europa link' della compagnia  Grimaldi , partito da Trieste e diretto a Patrasso con 337 persone a bordo. 
 La nave ha dovuto attraccare nel porto di Brindisi dopo che il comandante, attorno all'una di notte, mentre era in navigazione tra Monopoli (Bari) e Brindisi, si è accorto che il traghetto imbarcava acqua a poppa. Nessuno dei 278 passeggeri si sarebbe accorto di nulla, mentre i 59 uomini dell'equipaggio sono stati allertati, così come la Capitaneria di porto di Brindisi che ha mandato incontro all'imbarcazione due motovedette. Si è trattato solo di una 'scorta' perché l'Europa link ha raggiunto autonomamente il porto brindisino dove sono stati sbarcati i passeggeri e i 175 veicoli. 
 "Non c'é stato panico a bordo", spiega il comandante della Capitaneria di porto di Brindisi, capitano di vascello Giuseppe Minotauro. I passeggeri sono stati sistemati fino alle 8 nella stazione marittima prefabbricata dove è stato riaperto il bar. "Grazie alla professionalità del comandante e dell'equipaggio della nave, oltre che all'assistenza fornita dalla Capitaneria - ha spiegato l'ufficiale - l'emergenza è stata gestita in modo ottimale, evitando che tra i passeggeri si diffondesse la paura". 
 Dal porto i turisti sono ripartiti attorno alle 12,30 a bordo di un'altra nave della compagnia Grimaldi, la Florentia, che ha condotto in Grecia, prima a Igoumenitsa e poi a Patrasso, i passeggeri, quasi tutti di nazionalità greca. Sull'Europa link, dopo l'attracco, c'é stata subito un'ispezione da parte di ufficiali e tecnici della Capitaneria di porto di Brindisi, per accertare le cause dell'infiltrazione di acqua a poppa. I risultati dei sopralluoghi avrebbero confermato che l'acqua sarebbe entrata dalla falla che si sarebbe creata dopo il distacco di una pala di una delle due eliche che ha urtato lo scafo e ha tagliato, come farebbe un'ascia, la parte poppiera. 
 Fortunatamente i sistemi di sicurezza di bordo hanno immediatamente segnalando l'avaria alla sala macchine e in plancia. Il comandante del traghetto ha quindi informato la Guardia Costiera e, utilizzando solo un'elica, ha fatto scalo a Brindisi sbarcando le 337 persone a bordo. Sull'incidente la magistratura ha aperto un'indagine. (ANSA).  
