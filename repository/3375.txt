#titolo Maxi giro fatture false per100 mln nelle Marche  - Cronaca
  ASCOLI PICENO  - Associazione per delinquere, fatture per operazioni inesistenti, occultamento e distruzione di documenti contabili, indebite compensazioni d'imposta e falso in scrittura privata. Sono i reati contestati dalla Polizia Tributaria dei Ascoli Piceno, che ha scoperto un maxi giro di fatture false per oltre 100 milioni di euro emesse tra il 2007 ed il 2011 e denunciato 32 soggetti. L'operazione delle Fiamme Gialle ha chiuso una complessa indagine contro l'evasione fiscale nel settore calzaturiero nelle province di Macerata e Fermo. Società fallite, prestanome anziani o stranieri, cessioni inesistenti tra produttori italiani e aziende 'scatole vuote' di San Marino, slovacche e rumene il modus operandi per evadere le imposte secondo lo schema delle 'frodi carosello'. Undici verifiche fiscali hanno permesso di accertare redditi evasi per 82 milioni di euro, Iva evasa per 31 milioni e compensazioni illecite con debiti fiscali per 3 milioni. Sequestrati beni mobili, immobili e conti correnti per 33 milioni di euro. 
 L'operazione della Guardia di finanza di Ascoli, che ha scoperto un giro di fatture false per oltre 100 milioni di euro emesse tra il 2007 e il 2011 e denunciato 32 persone, ha portato anche al sequestro - disposto dal gip di Fermo Sebastiano Lelio Amato - di beni e conti correnti riferibili agli indagati e alle società coinvolte, fino alla concorrenza complessiva di circa 33 milioni di euro, fra quote societarie, un immobile a uso abitazione e 11 veicoli. Associazione per delinquere, emissione e utilizzo di fatture per operazioni inesistenti, occultamento o distruzione di documentazione contabile, indebite compensazioni d'imposta e falsità in scrittura privata i reati contestati. L'indagine, condotta dal Nucleo di Polizia Tributaria di Ascoli e coordinata dal pm di Fermo Raffaele Iannella, ha riguardato alcune aziende del Fermano e Maceratese, attive nei settori del pellame, accessori per calzature e materie plastiche. Il meccanismo consisteva in vendite fasulle da parte di soggetti prossimi al fallimento o addirittura già falliti da anni a beneficio di società 'cartiere' italiane riconducibili agli indagati, ma formalmente amministrate da persone molto anziane o straniere, che di fatto non hanno esercitato l'attività, non hanno istituito o hanno distrutto la contabilità, non hanno presentato dichiarazioni fiscali e non hanno versato imposte. Accertata anche l'emissione di fatture per operazioni inesistenti da parte di queste 'scatole vuote' per la vendita della merce ai promotori della frode, che, di conseguenza, risultavano formalmente aver pagato l'Iva. Le fiamme gialle hanno inoltre scoperto vendite intracomunitarie sempre degli stessi beni (quindi senza applicazione e incasso dell'Iva, ai sensi della normativa in vigore per gli scambi intra Ue) ad aziende con sede in Slovacchia, Romania e nella Repubblica di San Marino, tutte riconducibili agli indagati, peraltro già arrestati in passato per analoghe accuse. Complessivamente, il giro di fatture false supera i 100 milioni di euro. E' emerso anche l'impiego, per i trasporti nazionali e oltre frontiera, di alcuni dipendenti compiacenti di una nota società di trasporti, mediante apposizione di timbri e false attestazioni, allo scopo di tentare di conferire veridicità a transazioni commerciali in realtà mai avvenute.  
