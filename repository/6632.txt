#titolo Pila promuove la sua offerta ricettiva sul web - Turismo & Mercato
  (ANSA) - AOSTA, 23 FEB - La promozione delle strutture alberghiere di Pila e, piu' in generale, dell'offerta turistica del comprensorio sono gli obiettivi del nuovo portale web realizzato dall'associazione albergatori della localita' che domina la piana di Aosta. 
L'associazione, nata nel 2012, riunisce un gruppo di operatori turistici del comprensorio, uniti dall'obiettivo di proporre la localita' come il luogo ideale per un soggiorno in Valle d'Aosta, sia in inverno sia in estate, per una vacanza all'insegna della natura, dello sport e del benessere. 
Nel nuovo sito web, raggiungibile all'indirizzo www.pila-hotel.com, oltre alla presentazione di Pila e delle varie strutture alberghiere, saranno pubblicate con regolarita' le offerte e le proposte di vacanza dell'associazione, facilmente prenotabili 'on line'. 
Il portale presenta una descrizione dettagliata delle strutture completa di photogallery e un elenco degli eventi in programma, nonche' le possibilita' offerte dal comprensorio in inverno e in estate e la presentazione di alcuni tra i principali motivi di interesse della Valle d'Aosta tra siti naturalistici e monumentali, manifestazioni, sport e attivita' all'aria aperta. Completano l'offerta il collegamento alle webcam, le previsioni meteo e il link alle scuole di sci di Pila. (ANSA).  
