#titolo A Rimini gli Ambasciatori del gelato nel mondo - Dolci Piaceri - Terra&Gusto
  Il Segretario dell’Associazione Esercenti Bar e Gelaterie di Roma e Provincia, Claudio Pica e il Presidente del SIGA, Alberto Pica, parteciperanno con un proprio stand - come ogni anno - alla Fiera Internazionale SIGEP che si terrà a Rimini dal 19 al 23 gennaio. Claudio Pica presenterà una importantissima iniziativa a livello internazionale in difesa del Gelato Made in Italy che porterà il nome di “Ambasciatori nel Mondo del Gelato Italiano” in collaborazione con l’Accademia della Cultura Enogastronomica di cui è Direttore.  
Questa iniziativa sarà una sorta di “Club” che nasce con la collaborazione tra l’Associazione Italiana Gelatieri e Accademia della Cultura Enogastronomica e che ha lo scopo di valorizzare le eccellenze enogastronomiche e in special modo del Gelato Italiano che è tra forse uno dei prodotti più famosi al mondo. La seconda importante iniziativa è la sottoscrizione di un accordo per quanto riguarda la formazione e la certificazione degli esercizi che preparano e somministrano prodotti enogastronomici BIO o senza glutine, destinati ai consumatori affetti da celiachia.  
Partner dell’iniziativa è ICEA, l’Istituto Certificazione Etica e Ambientale, uno tra i più importanti organismi europei di controllo nei settori del biologico e della crescita sostenibile che interverrà con il suo Direttore Tecnico dott. Alessandro Pulga. L’Istituto, specializzato nella certificazione di prodotto e processo, controlla e certifica oltre 13 mila aziende a forte valenza etica, ambientale e sociale. Questa iniziativa verrà presentata alla stampa domenica 20 gennaio alle ore 11,30 presso la sala Tiglio1, Padiglione A6.  
In ultimo, l’Associazione Italiana Gelatieri (S.I.G.A.) promuove come ogni anno il concorso internazionale del gelato al gusto di nocciola “1000 idee per un nuovo gusto. Gelato dell’Anno”. Verranno assegnati premi ai migliori 10 gelatieri e vi potranno partecipare maestri artigiani italiani e internazionali.  
