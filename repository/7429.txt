#titolo Anche gli uomini hanno ossessioni estetiche, la classifica - Stili di vita - Salute e Benessere
     (ANSA) - ROMA, 17 NOV - Il 40-60% degli uomini di mezza eta'
(dai 40 anni in poi) non riesce a mantenersi piu' in forma e
accumula grasso sui pettorali, perfino se si allena con
regolarita'. I piu' comuni complessi del momento vissuti dagli
uomini adulti sono stati classificati dalla American society of
aesthetic plastic surgery (Asaps). Il seno abbondante, detto
ginecomastia dai chirurghi plastici, e' il prezzo da pagare
dovuto all'invecchiamento e alle abitudini alimentari sbagliate. Al secondo posto c'e' la ciambella dell'amore, ovvero l'unione
di pancetta e fianchi abbondanti, dovuta all'abitudine ad
introdurre un eccesso di calorie soprattutto attraverso le
bevande alcoliche, sostengono gli specialisti dell'Asaps, ma
anche dipendenti da una predisposizione genetica e familiare. Al
terzo posto dei nuovi crucci degli uomini maturi ci sono le
rughe e i solchi del viso, impossibili da eliminare se non
ricorrendo a iniezioni di botulino che comunque regala effetti
temporanei o con il lifting che e' un operazione chirurgica a
tutti gli effetti, ricorda l'Asaps. (ANSA).
