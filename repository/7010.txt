#titolo Costa Edutainment, 100mila visitatori per Acquariovillage.it - Speciali - Mare
  Forse non e' il caso di scomodare Marshall Mcluhan, l'inventore del 'villaggio globale'. Ma il sociologo americano aveva come termine di riferimento solo la televisione che con le sue immagini e con il suo linguaggio unificatore - il mezzo e' il messaggio - rendeva universali messaggi e comportamenti. Il principio e l'intuizione sono gli stessi dal punto di vista concettuale. Cosi', con i mezzi tecnologici piu' avanzati e' nato, dentro e insieme all' Acquario di  Genova , un nuovo 'social hub' che va sotto il marchio non casuale di   'Acquariovillage.it' . 
   
 Si tratta di uno spazio virtuale dove i visitatori, gli amici, i curiosi e i turisti che si apprestano a compiere l'affascinante percorso, lo hanno appena compiuto o tornano abitualmente e sono curiosi della vita dell'Acquario, possono comunicare ed esprimere pensieri, suggerimenti o emozioni o, comunque, apprendere informazioni e curiosita' sulla vita e sulle iniziative della struttura.    
   
 Costa Edutainment Experience  ha affidato la creazione del sistema di intercomunicazione all'agenzia  DraftFBC  che ha collegato la nuova realta' ai social network esistenti (Facebook, Twitter, Flickr e YouTube). Siamo sempre alla filosofia portante dell'imparare divertendosi per raggiungere la dimensione collettiva del 'fun', termine diventato di moda nel gergo dei giovani e che e' un sinonimo di divertimento. 
   
 Affacciarsi al circuito di Acquariovillage.it consente, quindi, ogni forma di comunicazione (foto, flash, news, filmati, audio, ecc.), come spiega  Anna  Zanuttini , direttore marketing e comunicazione di Costa Edutainment. ''Il nostro mondo e' cosi' ricco e complesso - afferma - che non poteva prescindere da uno strumento privilegiato di comunicazione con il pubblico quale e' il canale social. Da sempre attenti a mantenere un costante dialogo con i visitatori, il nuovo canale rappresenta un'occasione in piu' in questo senso, dando al pubblico l'opportunita' di prepararsi all'esperienza di visita alle nostre strutture a Genova e in Italia e di rimanere in contatto con noi dopo''. 
   
 ''Superati i centomila visitatori - prosegue - avevamo dinanzi un passaggio obbligato, ovvero cogliere l'occasione per far crescere il dialogo dei nostri visitatori tra di loro, all'insegna del concetto di 'amicizia' peculiare dei social network. Cosi' si e' avviato un fitto intreccio di messaggi, informazioni, curiosita', aneddoti tra il popolo dei nostri amici visitatori e di tutti quelli che insistono sul circuito degli Acquari italiani collegati a noi ''. Anna Zanuttini spiega ancora: ''La tecnologia odierna ci aiuta mettendo a disposizione strumenti che ci garantiscono una vicinanza in tempo reale con i visitatori. Possiamo colloquiare con i rappresentanti di tutti i target, anticipare elementi promozionali, rendere piu' fruibile l'esperienza della visita e, poi, della navigazione, rinforzando il senso dell'esperienza immersiva che il pubblico vive all'interno delle nostre strutture e che ha l'obiettivo di stimolare l'amore e il rispetto nei confronti della natura. Insomma, qualcosa che attraverso l'ausilio dei canali digitali consente di proseguire e completare l'esperienza di visita''.    
   
 Motore di AcquarioVillage.it e' il blog, la cui redazione, il cosiddetto Team Biologico e' costituito da esperti scientifici interdisciplinari. Questa squadra, sempre piu' arricchita di esperti, risponde, stimola, informa e suggerisce. Cliccando sul tasto 'Mi piace' il pubblico puo' partecipare attivamente alla conversazione virtuale con foto personali, video e commenti, rendendo unico il flusso tra l'esperienza reale di visita e la condivisione online. Le pillole quotidiane di Twitter sono visibili nella bacheca dedicata sulla homepage di AcquarioVillage.it, per tenere sotto controllo cio' che succede all'interno del social network, senza abbandonare il sito.   ''Le esperienze che proponiamo all'interno del mondo Costa Edutainment - conclude Anna Zanuttini - prendono vita, di volta in volta, nelle diverse strutture, dall'Acquario di Genova alla Biosfera, da La citta' dei bambini e dei ragazzi al Galata Museo de Mare con il suo nuovo sommergibile e all'ascensore panoramico Bigo. Questo mondo si completa oggi attraverso le altre strutture in Italia''.  
