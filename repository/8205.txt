#titolo Ambiente: agenzia Ue,trasporti mare taglino CO2 e inquinanti - Ambiente ed energia - ANSA Europa
     (ANSA) - BRUXELLES, 14 MAR - - Non si arresta la crescita
delle emissioni di gas serra e inquinanti provenienti dal
settore dei trasporti marittimi in Europa: fra il 1990 e il 2010
la CO2 generata dalle navi in partenza dai porti Ue e' aumentata
del 35% e altri inquinanti fra il 35% e il 55%. Lo afferma
l'ultimo rapporto dell'Agenzia Ue dell'ambiente (Aea) sulle
emissioni del trasporto marittimo e la qualita' dell'aria.    Secondo la relazione, gli inquinanti emessi dai trasporti
marittimi possono avere un impatto sulla qualita' dell'aria
specie vicino ai porti e alle rotte del traffico delle navi, ma
allo stesso tempo alcuni composti hanno un effetto di
''raffreddamento'' in termini di riscaldamento globale.    ''Abbiamo bisogno di iniziative - afferma Jacqueline McGlade,
direttore esecutivo dell'Aea - che proteggano l'ambiente in
generale: la scelta fra un'aria pulita o la riduzione della CO2
contro i cambiamenti climatici e' una falsa scelta, l'Europa ha
bisogno di entrambe''. Secondo McGlade ''evitando movimenti di
merci non necessari e migliorando l'efficienza dei trasporti,
possiamo occuparci insieme sia dell'inquinamento dell'aria che
della mitigazione dei gas serra''. La strategia migliore per
ridurre tutte le emissioni delle navi secondo l'Aea e' quella di
ridurre il consumo di carburante, ma anche ridurre la velocita'
del 10% taglierebbe di circa il 19% i consumi di energia. (ANSA)
           
