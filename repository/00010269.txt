#titolo Pressing socialisti Ue, serve exit strategy da austerità - Altre news - ANSA Europa
  A meno di una settimana dall'ennesimo vertice Ue con i riflettori puntati sul cattivo stato di salute dell'economia europea, e dopo l'esito del voto in Italia, per il centrosinistra europeo c'e' una sola parola d'ordine: ' exit strategy ' dalle politiche di austerita' che hanno fallito. Mettendo a rischio non piu' solo la tenuta economica dell'Europa, ma ora - con il moltiplicarsi dei voti di protesta e delle  derive populiste  della gente stanca di sacrifici - anche di quella democratica. 
   
 Ci vogliono invece investimenti e una revisione di criteri e tempi del deficit, con politiche Ue piu' ''realiste'' che non ne facciano piu' solo il '' cane da guardia dell'austerita' ''. Una logica che trova il sostegno di economisti e organizzazioni internazionali. Bisogna infatti, ha spiegato il vicesegretario dell'Ocse Pier Carlo Padoan, ''spostare il dibattito dalla quantita' alla qualita''' dell'austerity. 
   
 Perche' - ha avvertito - se non si devono ''buttare a mare'' i risultati finora raggiunti, allo stesso tempo ''l'austerita' deve rallentare il ritmo ed essere rivista a livello qualitativo, migliorandone la composizione in modo da portare piu'  crescita ed eguaglianza ''. Per esempio riducendo i sussidi di produzione al posto di aumentare le tasse: in questo modo ''l'effetto sulle finanze pubbliche e' lo stesso ma quello di redistribuzione sociale e' molto diverso''. Bisogna poi puntare sull'economia verde e della conoscenza. 
   
 Ma per fare questo, chiedono i socialisti Ue, gli investimenti devono essere scorporati dal computo del deficit - idea ripresa da Mario Monti ma proposta anni fa dall'economista francese Jean-Paul Fitoussi, ha ricordato quest'ultimo.     Occorre anche rivedere i tempi di rientro sotto il 3% del deficit fissato da Bruxelles, rallentando senza allentare i vincoli di bilancio per  non strozzare la ripresa . 
   
 Una richiesta ribadita dal ministro delle finanze francese Pierre Moscovici, ma anche dal leader dei socialisti spagnoli Alfredo Perez Rubalcaba e che trova in sintonia il leader del Pd Pier Luigi Bersani, ''fiducioso che in questo momento sia possibile un allentamento del percorso''. Altro punto chiave, la revisione del ruolo e delle politiche della Bce, e del bilancio Ue che deve essere anticiclico. Il rischio, altrimenti, ha avvertito Fitoussi, e' che in tutta Europa si assista a un ''calo reale del  valore della democrazia '' come in Italia e altri paesi Ue. 
   
    
