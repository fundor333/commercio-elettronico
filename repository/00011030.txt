#titolo Tobin Tax Ue su bot e btp, rischi su tassi debito - Economia e lavoro - ANSA Europa
     (ANSA) - BRUXELLES, 14 FEB - Arriva il nuovo progetto di
tassa sulle transazioni finanziarie, o Tobin Tax, e Bruxelles
allarga ancora di piu' lo spettro d'applicazione che ora
comprende qualunque operazione che abbia un qualsiasi legame con
gli undici Paesi, tra cui l'Italia, dove la tassa entrera' in
vigore. Soggetti al balzello saranno anche i titoli di Stato, e
quindi sale la preoccupazione dei Paesi con debiti elevati
perche' la Tobin cosi' concepita avrebbe effetti sulle nuove
emissioni: l'aumento del costo delle transazioni sul mercato
secondario potrebbe riflettersi anche sull'attrattivita' delle
nuove emissioni facendo quindi aumentare i tassi.    Nella nuova proposta di direttiva la Commissione Ue ha tenuto
intatte le aliquote minime (0,1% su azioni e obbligazioni e
0,01% sui prodotti derivati) ma ha ridotto al massimo il rischio
di evasione. Quindi non bastera' spostare la transazione in un
Paese senza Tobin: la tassa infatti si applica non solo agli
scambi effettuati nelle piazze finanziarie degli undici Paesi,
ma anche a quelli fatti altrove ma da soggetti residenti in uno
degli undici Paesi, e anche a quelle effettuate da soggetti
terzi in Paesi terzi che pero' si scambiano un prodotto emesso
in uno degli undici. La novita' e' quindi che oltre al principio
della 'residenza' del soggetto, si applica anche quello dell'
'emissione' del prodotto. Che e' anche un modo per colpire la
City di Londra, che non solo si e' sempre opposta alla Tobin ma
ne teme gli effetti anche dopo essersene chiamata fuori assieme
ad altri 16 Paesi europei. Escluse dalla tassa le transazioni di
e con Bce, Efsf, Esm, Ue e le operazioni degli Stati nella
gestione del loro debito. Inoltre, per proteggere l'economia
reale, non si applica alle operazioni di cittadini e imprese
(prestiti, pagamenti, assicurazioni, depositi), ne' alle
operazioni tradizionali di investimento delle banche ne' alle
transazioni finanziarie previste da piani di ristrutturazione.    Bruxelles e' convinta dei benefici della tassa: un tesoretto
di circa 30-35 miliardi di euro all'anno (per l'Italia un
miliardo circa) a fronte di una perdita irrilevante di
transazioni. I dubbi sulla nuova proposta vengono pero' dai
Paesi altamente indebitati, con una massiccia quantita' di
titoli in circolazione che saranno assoggettati alla tassa
quando verranno scambiati sul mercato secondario. La transazione
'piu' cara' avra' un impatto sulle nuove emissioni di titoli che
saranno meno attraenti per chi andra' a scambiarli sul
secondario. Il beneficio del gettito Tobin potrebbe quindi
essere azzerato dall'aumento del costo degli interessi sui
titoli di nuove emissioni. Il costo non e' ancora quantificato,
ma senz'altro, nel negoziato con il Consiglio Ecofin che parte
adesso, sara' un aspetto da approfondire. Il testo della
direttiva, come ha ricordato oggi lo stesso commissario alla
fiscalita' Algirdas Semeta, deve essere approvato all'unanimita'
dagli undici Stati e quindi dovranno essere chiariti tutti i
dubbi. L'Italia, nel frattempo, sta lavorando al suo progetto di
Tobin come da legge di Stabilita', ma ha un campo di
applicazione molto piu' ristretto: sono esclusi i bond e si
applica solo ad azioni, obbligazioni e partecipazioni
societarie.
