#titolo Amerigo studia fondali mare - Rifiuti & Inquinamento - Ambiente&Energia
  MILANO - Un vero e proprio laboratorio in miniatura in fondo al mare, completamente realizzato in Italia, permettera' di indagare le condizioni di salute dei fondali minacciati dall'inquinamento degli scarichi industriali e civili, oltre che di monitorare i siti di stoccaggio in mare dell'anidride carbonica. Si tratta di Amerigo, il veicolo robotizzato nato dalla collaborazione tra Rse (Ricerca sul sistema energetico) e l'Istituto di scienze marine (Ismar) del Cnr di Ancona. 
Grande quanto due lavatrici messe insieme per un peso complessivo di 300 chilogrammi, questo esploratore dei fondali e' costituito da un'intelaiatura in acciaio inox a forma piramidale che supporta tutti gli strumenti necessari per raccogliere campioni ed eseguire analisi sott'acqua. A questi si aggiungono le zavorre e una serie di 'cervelli' elettronici che permettono al veicolo (meglio definito come lander) di essere del tutto indipendente: Amerigo e' infatti capace di raggiungere i 6.000 metri di profondita' in completa autonomia e senza l'utilizzo di cavi di collegamento. 
Una volta raggiunto il fondale, Amerigo segrega l'acqua all'interno di contenitori a fondo aperto (le cosiddette camere bentiche). Dopo aver chiuso i coperchi delle camere, l'acqua incubata viene prelevata da un sistema di ampolle e siringhe. I campioni possono essere 'assaggiati' gia' sul fondale, perche' Amerigo e' in grado di analizzare parametri come la concentrazione di ossigeno e il pH, oppure possono essere riportati in superficie per analisi piu' complesse. Conclusa la missione, il lander perde la zavorra e risale: una volta raggiunta la superficie, attiva il sistema di localizzazione satellitare e comunica alla nave le sue coordinate per poter essere recuperato. 
''Il lander Amerigo e' gia' stato collaudato in una serie di campagne oceanografiche condotte nel mare Adriatico dalla nave Urania del Cnr'', spiega Giovanni Ciceri, vice direttore del dipartimento ambiente e sviluppo sostenibile di Rse. ''Grazie alle sue caratteristiche puo' essere impiegato non solo per monitorare l'inquinamento costiero e portuale - precisa - ma anche per valutare i siti adatti allo stoccaggio della CO2 e per identificare eventuali perdite di gas''.  
