#titolo 'Polenta in quota' con sci o ciaspole sulle alture di Vetan - Enogastronomia
  (ANSA) - AOSTA, 23 FEB - Il piacere di trascorrere una giornata di sport in uno degli scenari piu' suggestivi e soleggiati della Valle d'Aosta, quello della montagna sopra Saint-Pierre, abbinato ad alcune delle semplici ma gustose specialita' della gastronomia valdostana e' quanto propone 'Polenta in quota', iniziativa in programma il 3 aprile. 
E' prevista la partenza alle 10 dall'albergo Notre Maison di Vetan: ogni partecipante potra' decidere come raggiungere i 2.200 metri dell'alpeggio di Pesse Damont, se a piedi, con le racchette da neve, con l'attrezzatura da scialpinismo oppure facendosi trasportare da un gatto delle nevi. 
Giunti alla meta, il premio meritato sara' costituito da un pranzo a base di polenta e altre specialita' gastronomiche da gustare nell'improvvisato ma accogliente ristorante in quota dove verranno posizionati panche e tavoli. Per informazioni www.sciclubvetan.it. (ANSA).  
