#titolo Notte San Silvestro tra capolavori nuovo trend - Cultura e Tendenze
ROMA - La notte di San Silvestro in mezzo all'arte visitando grandi mostre o dimore storiche e' un trend che sta prendendo piede anche in Italia. A Vicenza si potranno fare le ore piccole alla Basilica Palladiana dove e' allestita la rassegna 'Raffaello verso Picasso' o in alcuni magnifici palazzi cittadini (uno sede del Museo Civico), a Genova Palazzo Ducale propone il cenone di fine anno con gli scatti di McCurry e le visioni di Miro'. A Ferrara, invece, Palazzo dei Diamanti prolunga l'orario fin quasi a mezzanotte per ammirare 'Boldini, Previati e De Pisis. Due secoli di grande arte'.    L'offerta piu' articolata e' quella di Vicenza. Dopo un complesso intervento di restauro che ha richiesto ingenti investimenti, ora la Basilica Palladiana ospita una delle mostre di maggior successo della stagione invernale, 'Raffaello verso Picasso. Storie di sguardi, volti e figure', diventata motore di nuove iniziative. La grande esposizione che riunisce capolavori provenienti dai musei di tutto il mondo (alcuni in Italia per la prima volta) restera' aperta fino alle due di notte, ma per il tradizionale cenone si potra' scegliere tra varie possibilita'. Saranno infatti ben tre i palazzi palladiani che apriranno le loro porte ai visitatori della mostra: Palazzo Valmarana Braga Rosa, Palazzo Cordellina, Palazzo Chiericati, sede del Museo Civico, dove, oltre a cenare, si potra' visitare anche la mostra 'Cinque secoli di volti'. Il costo a persona e' di 75 euro, con un menu' unico uguale per tutte e tre le sedi. L'iniziativa del cenone a Vicenza e' riservata esclusivamente a coloro che avranno prima prenotato il biglietto d'ingresso in mostra per le giornate del 31 dicembre e dell'1 gennaio. Allo stesso modo, i prezzi di favore saranno riservati solo ai visitatori dell'esposizione che dimostreranno di avere prenotato l'ingresso in Basilica Palladiana. 
 A Genova, invece, cenone e mostre si svolgeranno in un'unica dimora storica, a Palazzo Ducale, nel cuore della citta'. Le rassegne sono quelle di 'Miro'! Poesia e luce', 80 opere, tra cui 50 oli di grandi dimensioni, terrecotte, bronzi e acquerelli, e 'Steve McCurry. Viaggio intorno all'Uomo', che allestisce in oltre 200 foto un'antologia dell'intera produzione del famoso fotografo, compreso il ritratto della ragazza afgana dagli occhi verdi. Per l'arrivo del 2013, sara' organizzata dalle 19.30 una festa all'interno del Salone del Maggior Consiglio, dove sara' anche possibile assistere a uno spettacolo di cabaret e musica con il comico genovese Fabrizio Casalino. Le due mostre potranno essere visitata anche dopo cena dal momento che Palazzo Ducale restera' aperto fino alle due di notte.  Il costo dell'offerta completa per il cenone di Capodanno (piu' visita alle mostre, spettacolo e brindisi di mezzanotte), e' di 89 euro, che scende a 29 se si esclude la cena. 
 A Ferrara, dove da anni si festeggia in piazza l'arrivo del nuovo anno, la mostra allestita a Palazzo dei Diamanti restera' aperta fino alle 23.30. Intitolata 'Boldini, Previati e De Pisis. Due secoli di grande arte a Ferrara', l'importante esposizione riunisce le opere dei piu' significativi maestri ferraresi, conservate nelle collezioni delle Gallerie d'Arte Moderna e Contemporanea di Palazzo Massari, chiuso in seguito al terremoto del maggio scorso. Per rendere ancor piu' suggestiva la visita alla mostra nella notte di San Silvestro, dalle ore 21 e' previsto, all'interno delle sale, un intrattenimento musicale per chitarra e violino di Giulio Arnofi e Michela Pastafiglia, che accompagnera' il pubblico nel percorso espositivo. Il costo e' solo quello del biglietto, 8 euro.  
