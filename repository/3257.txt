#titolo Ispra, aumentano rifiuti speciali - Rifiuti & Inquinamento - Ambiente&Energia
  ROMA - Calano i rifiuti speciali pericolosi e aumentano quelli non pericolosi. E' quanto emerge dalla dodicesima edizione del Rapporto Rifiuti Speciali dell'Ispra relativo al 2010, anno in cui la produzione di rifiuti speciali in generale e' cresciuta del 2,4% a 137,9 milioni di tonnellate come conseguenza della ripresa del mercato e dell'industria dopo la crisi del biennio 2008-2009. 
L'aumento, sottolinea l'Istituto superiore per la protezione e la ricerca ambientale, e' ascrivibile totalmente alla produzione di rifiuti speciali non pericolosi che, rispetto al 2009, mostra un incremento del 3,1% (circa 3,9 milioni di tonnellate) tornando ai livelli del 2008. La produzione di rifiuti pericolosi presenta, invece, un calo percentuale del 6,3%, pari a quasi 655 mila tonnellate. 
I rifiuti speciali non pericolosi vengono soprattutto dal settore costruzioni e demolizioni (46,2%) e dalle attivita' manifatturiere (26,4%), mentre alle attivita' di trattamento dei rifiuti e' attribuibile il 20,2% della produzione complessiva, con quasi 26 milioni di tonnellate. 
Per quanto riguarda i rifiuti pericolosi, il rapporto evidenzia che il settore manifatturiero ha prodotto circa la meta' del totale (47,8%), pari a 4,6 milioni di tonnellate (il 63,8% dei quali, pari a 2,9 milioni di tonnellate deriva dall'industria chimica). Il 24,4% e' invece attribuibile al settore ''servizi, commercio e trasporti'', che ricomprende un quantitativo pari a circa 1,7 milioni di tonnellate di veicoli fuori uso, e il 18,4% proviene dalle attivita' di trattamento rifiuti.     Sempre nel 2010, i rifiuti speciali complessivamente gestiti in Italia sono stati circa 145 milioni di tonnellate, di cui 133 milioni costituiti da rifiuti non pericolosi e i restanti 12 milioni da rifiuti pericolosi. La forma di gestione prevalente e' rappresentata dal recupero di materia (57,5%), seguita dal trattamento chimico, fisico e biologico (17,2%), lo stoccaggio prima dell'avvio ad operazioni di recupero/smaltimento (14,8%) e lo smaltimento in discarica (l'8,2%). 
Risulta in crescita del 19%, rispetto al 2009, la quantita' totale di rifiuti speciali esportata (3,8 milioni di tonnellate), soprattutto in Germania. Un incremento consistente (+46%) si riscontra anche per l'importazione, che riguarda circa 4,9 milioni di tonnellate ed e' riconducibile alla maggiore importazione di rifiuti di natura metallica destinati principalmente alla Lombardia. 
A smaltire 12 milioni di tonnellate di rifiuti speciali, il 7% in meno del 2009, sono state 475 discariche, di cui 268 al Nord, 74 al Centro e 133 al Sud. I rifiuti pericolosi smaltiti in discarica ammontano a oltre 777 mila tonnellate (6,5% del totale); di questi il 62,4% viene smaltito in discariche per rifiuti non pericolosi, e solo il 37,6% in discariche. 
Gli impianti di incenerimento di rifiuti speciali sono 103 - 63 al Nord, 16 al Centro e 24 al Sud - e nel 2010 hanno incenerito 979 mila tonnellate di rifiuti speciali, di cui 397 mila tonnellate pericolosi). Rispetto al 2009 si e' registrato un incremento del 4%. Riguardo al recupero energetico, infine, nel 2010 gli impianti industriali in esercizio che utilizzano i rifiuti speciali come fonte di energia erano 500. Il quantitativo totale di rifiuti speciali recuperati sotto forma di energia e' pari a circa 2,3 milioni di tonnellate, con un aumento, rispetto al 2009, del 2%.  
