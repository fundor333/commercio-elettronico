#titolo Prodotti di bellezza da tutto il mondo alla fiera Cosmoprof  - Speciali ed Eventi - Salute e Benessere
  BOLOGNA - La bellezza italiana si arricchisce di culture provenienti da tutto il mondo. Alla 46esima edizione del Cosmoprof di Bologna, la fiera della bellezza che apre oggi e prosegue fino all'11 marzo alla fiera di Bologna, sono giunti per la prima volta prodotti provenienti dall'Indonesia, dall'India, dal Giappone, dalla Colombia e dal Pakistan, che si aggiungono alle presenze consolidate delle scorse edizioni di Europa, Stati Uniti, Medio Oriente, Cina e Brasile. "Al taglio del nastro di questa mattina si contano 2.390 espositori di cui 1.500 provenienti dall'estero e buyers che giungono da 48 Paesi" spiega Duccio Campagnoli, Presidente di Bologna Fiere e di Sogecos. "Registriamo un incremento del 3% degli espositori rispetto allo scorso anno, un incremento del 60% delle iscrizioni online rispetto allo scorso anno e un record da tutto esaurito nonostante questi tempi di difficoltà economica. Si tratta di un segnale estremamente positivo " . "Il comparto delle imprese italiane della cosmetica contribuisce con una bilancia commerciale prossima a 1 miliardo e 300 milioni di euro e il settore cosmetico resiste bene alla crisi economica perché, se i consumi registrano un calo dell'1,8%, le esportazioni segnano un 7% in più " sottolinea Fabio Rossello, Presidente Unipro, associazione italiana delle imprese cosmetiche. Ha tagliato il nastro per inaugurare la fiera questa mattina Filippa Lagerback, ex fotomodella e conduttrice televisiva affianco a Fabio Fazio nel talk show 'Che tempo che fa'. "Le donne italiane si curano molto di più della loro bellezza rispetto a quelle svedesi che al contrario tendono a trascurasi," afferma la signora LagerBack. "Credo che la bellezza sia molto soggettiva, senza imposizioni di canoni di riferimento e che nasca anche dalla capacità di sorridere ed essere sereni". All'inaugurazione della kermesse della cosmesi alla fiera di Bologna la signora Lagerback è arrivata con un ramo di mimose: "Le donne italiane devono ancora lavorare molto per raggiungere pari diritti degli uomini nell'ambito professionale ma vedo che molte cose sono in corso di cambiamento e le italiane oggi sono più tenaci e competitive mostrando tutte le capacità" dichiara.  
