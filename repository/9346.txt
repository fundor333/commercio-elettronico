#titolo Brasile: Lula perdona Dunga ma non Teixeira  - Tempi Supplementari
  (ANSA) - SAN PAOLO - Il presidente piu' popolare della storia del Brasile, grande tifoso di calcio, ha subito perdonato e invitato i brasiliani a perdonare Dunga e i giocatori della Selecao per l'eliminazione dai Mondiali in Sudafrica, ma ha deciso che e' ora di cambiare invece il vertice della Federcalcio (Cbf), mettendo il presidente Ricardo Teixeira, in carica dal 1989, di fronte alle sue responsabilita'.     E' la prima volta da quando e' alla guida del calcio brasiliano che il potentissimo presidente della Cbf e' chiamato in causa. Teixeira e' al suo quinto mandato, tra l'altro gia' scaduto nel 2007, ma prolungato in via eccezionale almeno fino ai prossimi Mondiali, che si svolgeranno proprio in Brasile nel 2014. Da quando e' arrivato al vertice della Cbf grazie al fatto di essere il genero (allora) di Joao Havelange, il brasiliano padre-padrone della Fifa per oltre 20 anni, Teixeira non e' mai stato seriamente contestato e mai e' emerso un candidato alternativo alla presidenza della Cbf.     Questa volta, pero', la contestazione, e la richiesta di rinnovamento, proviene da qualcuno molto piu' potente e popolare di lui, il popolarissimo presidente della Repubblica Luiz Inacio Lula da Silva, che, se dipendesse dai brasiliani e non dalla Costituzione, sarebbe acclamato presidente a vita. Lula per qualche giorno ha difeso la squadra che ha perso con l'Olanda e anche il ct Dunga (scelto con decisione autocratica, nonostante non avesse nessuna esperienza di allenatore, proprio da Teixeira), ma oggi e' uscito allo scoperto e ha suggerito, in modo tutt'altro che velato, che sarebbe ora di un rinnovamento non solo nella Selecao, ma anche al vertice del calcio nazionale. ''Non posso intervenire direttamente nella Cbf, perche' e' un ente privato, non sta a me dare suggerimenti - ha detto Lula - Io pero' ritengo che la Federcalcio dovrebbe adottare quello che io ho messo in opera quando ero presidente del sindacato dei metalmeccanici, cambiando la dirigenza almeno ogni otto anni: sarebbe un bene per tutti. Se lo facevamo nel sindacato, non c'e' ragione per non farlo nel calcio''.    Teixeira non ha commentato finora l'eliminazione dai Mondiali, ed ha destituito in fretta e furia Dunga, prima che qualsiasi contestazione mettesse in discussione la scelta fatta proprio da lui. Se non ci fosse stata l'esortazione di Lula, avrebbe scelto da solo, senza ascoltare nessuno, come e' suo solito, il prossimo ct, sulla base di quelle che sono le sue attuali convinzioni: mantenere la linea di disciplina ferrea alla Dunga, ma ringiovanire completamente la squadra come ha fatto con successo la Germania. Adesso forse riuscira' a mantenersi ancora al potere fino alla scadenza dei Mondiali del 2014, ma sara' difficile continuare a governare in modo completamente autocratico Cbf e Selecao. La democratizzazione progressista del primo presidente di sinistra del Brasile, insomma, sembra essere arrivata al calcio  
