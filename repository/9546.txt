#titolo Elogio di Forlan - Il poeta del gol
  (ANSA) - ROMA - Il tocco di Forlàn! Tutto l'armamentario degli 'effetti' e delle soluzioni di 'controbalzo'. E quella corsa leggera, ad evitare avversari e creare luoghi che poco prima non esistevano. Chi del passato gli assomiglia? Chi della 'Celeste'?  
 Pedro Rocha, Fernando Morena? Più europeo di quelli, e distante pure da Schiaffino e Francescoli, sommamente geometrici. Piuttosto uno Steve Archibald uruguagio, svelto suo ogni orizzonte d'attacco. Quel suo viso, comunque, lo avevo già 'avvistato' in qualche cantuccio di mondo; esattamente negli anni '70 a Forest Hills e agli Internazionali di Tennis a Roma: apparteneva a Vitas Gerulaitis, campione americano della racchetta e playboy nella sequenza feriale. (Ci salutò ad appena quarant'anni).  
 Lo distinguevano la cura dell'ampia basetta, uno sguardo da vicino Oriente Antico e l'amicizia con Adriano Panatta. Egli era il sole nel già assolato campo centrale del Foro Italico. Ma che dire di Lapo Elkann? Non è anche lui 'indiziato' come sosia di Diego Forlàn? Oh, dorata eccentricità...!   
