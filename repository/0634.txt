#titolo Vela: Volvo Ocean Race, gran finale in Svezia a Goteborg - Nautica e Sport - Mare
  (Ansa) - Goteborg (Svezia), 1 feb - Sarà la città svedese di  Goteborg  ad ospitare il gran finale della dodicesima edizione della  Volvo Ocean Race , il giro del mondo a vela in equipaggio che prenderà il via nell'autunno 2014 ad Alicante. Lo annunciano gi organizzatori dell'evento precisando che Goteborg sarà presente anche nella tredicesima edizione grazie a un accordo per due regate presentato oggi in Svezia. 
Goteborg, dove ha sede Volvo società proprietaria della manifestazione, ha già ospitato la Volvo Ocean Race nell'edizione 2001/02 e in quella del 2005/06. E' il quinto porto sede di tappa della dodicesima edizione della regata, nata nel 1973 con il nome di  Whitbread Round the World Race , ad essere stato reso noto finora. Dopo la partenza da Alicante, i concorrenti raggiungeranno Recife, nella regione nord est del Brasile, poi Auckland in Nuova Zelanda, e, dopo aver doppiato il famigerato Capo Horn, Itajaì nuovamente in Brasile. 
Le prossime due edizioni della regata si correranno con delle nuove barche ad late prestazioni, i monotipi Volvo Ocean 65, progettati dallo studio Farr Yacht Design e costruiti da un consorzio di cantieri nel Regno Unito, in Francia, Italia e Svizzera. (ANSA).  
