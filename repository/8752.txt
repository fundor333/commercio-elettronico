#titolo TURISMO: POCA ATTRAZIONE PER QUELLO SOCIALE, SETTORE CRESCE - Turismo Calabria
     (ANSA) - CATANZARO, 29 MAG - La Calabria sembra ancora poco 
attratta dal 'Turismo Sociale' nonostante il comparto sia in 
crescita.    Poche sono le strutture ricettive convenzionate con le 
Associazioni di categoria, ed in grado di accogliere in maniera 
adeguata i soggetti fruitori di questo particolare segmento 
(bambini, anziani, e diversamente abili), quei soggetti che, per 
poter accedere alla vacanza, esprimono come primaria esigenza 
l'assenza di barriere (di tipo fisico, sensoriale, 
comportamentale e culturale) e la necessita' di avere un sistema 
di trasporti che sia efficiente e soprattutto accessibile. E' 
necessario che le strutture siano in grado di accogliere i 
''turisti del sociale'', e che l'offerta turistica sia 
fortemente legata alle peculiarita' del territorio affinche' si 
possa creare un prodotto che sia ''per tutti'' questo uno degli 
obiettivi per raggiungere la competitiva di altre destinazioni 
nazionali ed internazionali.    Una rampa non e', di per se', sinonimo di una buona 
accoglienza del cliente con disabilita', fondamentale e' 
l'aspetto strutturale (trasporti e strutture) ma lo e' 
altrettanto quello relazionale tra il cliente e il personale.    Ad oggi solo il 60% delle strutture convenzionate dispone di 
camere per diversamente abili, e poco piu' dell'80% si dedica 
alla promozione del territorio. Complessivamente se consideriamo 
''la tipologia del turista'' che nel 2009 ha scelto una delle 
strutture considerate, per la propria vacanza solo il 20% del 
totale e' rappresentato da 'turisti del sociale'. Una nuova 
cultura dell'accoglienza sta lentamente ma inesorabilmente 
emergendo e aprendo nuovi orizzonti all'inclusione sociale e 
all'imprenditorialita' piu' illuminata.    Dunque, se il turismo deve essere per tutti, l'accoglienza 
non puo' che essere di alta qualita'.(ANSA).
