#titolo Svuotavano societa' fallite e investivano in diamanti africani - Cronaca
'Svuotavano' società in fallimento, sottraendo milioni di euro al Fisco, e reimpiegando il denaro illecito ottenuto anche per speculazioni nel settore dei diamanti in Paesi africani in guerra. La Guardia di Finanza di Milano ha eseguito oggi cinque arresti per reati che vanno dalla sottrazione fraudolenta al pagamento delle imposte al reimpiego di capitali illeciti fino alla bancarotta, nell'ambito dell'inchiesta che aveva portato in carcere lo scorso settembre l'avvocato Mariano Baldini e che vede al centro la società 'Agenzia Debiti', di cui Baldini sarebbe stato il 'dominus'. Stando alle indagini, gli investigatori avrebbero individuato anche una ipotesi di reimpiego dei soldi illeciti ottenuti nell'acquisto di diamanti in Camerun e Liberia 
 Mariano Baldini, legale di 43 anni orginario di Caserta e titolare dello studio di consulenza 'Baldini & Partners' di via Sciesa a Milano, era finito in carcere a settembre assieme ad altre 7 persone (due, invece, sono agli arresti domiciliari) in base a un'ordinanza firmata dal gip Antonella Bertoja, su richiesta del pm Stefano Civardi. L'indagine aveva evidenziato anche la vicinanza di alcuni degli arrestati a personaggi vicini a clan camorristici, come quello dei Casalesi. Il professionista, secondo l'accusa, avrebbe utilizzato infatti le sue conoscenze 'tecniche' per creare dei trust e così proteggere beni immobili e quote di società, riconducibili anche alla criminalità organizzata. Un sistema che avrebbe permesso pure di aggirare il Fisco. Le successive indagini del Comando provinciale della Gdf hanno accertato poi ulteriori reati che sarebbero stati commessi dall'associazione per delinquere di cui Baldini sarebbe stato il promotore e hanno portato ad altri cinque arresti (altre due ordinanze non sono state eseguite perché due persone si trovano all'estero). Gli investigatori ipotizzano una sottrazione fraudolenta al pagamento delle imposte da parte della società 'Kyoto Way trading srl' che avrebbe distratto dalle casse oltre 3,5 milioni di euro, società che aveva un debito col Fisco di 2,5 milioni. Proprio quei 3,5 milioni, secondo l'accusa, sarebbero stati reinvestiti nelle speculazioni in diamanti in Paesi in guerra, ossia nei cosiddetti 'blood diamonds', diamanti insanguinati. Contestate anche le ipotesi di bancarotta per la 'Baldini & Partners' srl e per l'Agenzia Debiti spa, con distrazioni di oltre un milione di euro, con fittizie note di credito per quasi 2,4 milioni e il mancato versamento di oneri tributari e previdenziali per oltre 5 milioni. Sequestrati dalla Gdf anche beni riconducibili a un trust: un appartamento a Mediglia (Milano) e fabbricati e terreni a Peschiera Borromeo (Milano) e Chiesa in Valmalenco (Sondrio)  
