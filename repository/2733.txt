#titolo 'Nuova vita al pet', al via progetto per recupero bottiglie - Rifiuti & Inquinamento - Ambiente&Energia
 
            
            VENEZIA - 'Nuova vita al pet', per il riciclo e nuova produzione
di bottiglie di plastica. E' un progetto sottoscritto a Venezia
da Ministero dell'Ambiente, Regione Veneto e Acqua San
Benedetto. E' un esempio di sperimentazione del ciclo di
raccolta della plastica che, con l'obiettivo di calcolare il
risparmio di anidride carbonica, portera' al recupero delle
bottiglie di plastica direttamente nei punti vendita, attraverso
la realizzazione di un circolo virtuoso che colleghi
consumatore, distributore, produttore e azienda del riciclo. Il progetto pilota, che coinvolgera' alcune sigle della grande
distribuzione, a partire da Coop Italia, iniziera' a marzo
attraverso il posizionamento di appositi eco-compattatori, che
permettera' di ottenere Pet riciclato per la produzione di nuove
bottiglie e, ai consumatori che conferiranno le bottiglie usate,
portera' una serie di benefit promozionali. ''Un progetto pilota per un nuovo modello di riciclo del pet''
ha commentato il ministro Corrado Clini aggiungendo che con il
piano ''si avvia un progetto nuovo in Italia. L'azienda che
fornisce la bottiglia di acqua alla rete di distribuzione da' la
possibilita' all'utente finale di recuperarla ottenendo un
benefit, attivando un meccanismo diretto di rapporto tra
creatore del bene, distributore e consumatore''. 'Nuova vita al
Pet', nelle intenzioni di Clini, ''attivera' in Italia un
sistema di recupero evoluto rispetto a quello gia' tentato con
la raccolta differenziata''. ''E' un accordo importante - ha commentato il presidente del
Veneto, Luca Zaia - perche' va nell'ottica dell'interpretazione
piena dei parametri di Kyoto. Dimostra che il Veneto, regina
della raccolta differenziata, ancora una volta e' in prima fila
per il recupero del rifiuto e gli investimenti delle istituzioni
e di tanti cittadini iniziati 20 anni fa stanno dando grandi
risultati e grandi frutti''.   ''Uno dei temi a cui la nostra azienda e' piu' sensibile - ha
spiegato il presidente di Acqua San Benedetto, Enrico Zoppas -
e' quello della sostenibilita'. Il protocollo odierno e' un
tassello importante nella strategia portata avanti fin dal 2009,
che ha gia' dato risultati concreti, ma che adesso potra' avere
un'ulteriore espansione, creando una cultura e un coinvolgimento
direttamente del consumatore''.
