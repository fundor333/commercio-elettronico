#titolo A cavallo per la Mandria - Ambiente
  Gli antichi itinerari a cavallo, con il loro fascino e le loro suggestioni, tornano nel Parco della Mandria, pensato da Casa Savoia come riserva di caccia e luogo proprio per passeggiate a cavallo, con le scuderie e le cascine costruite a inizio Ottocento. 
A inaugurare il primo tratto di questi itinerari, il 30 settembre, sono intervenuti ospiti illustri, come il paroliere Mogol e membri dell'Associazione parlamentare ''Amici del Cavallo e dell'Ippica'', tra i quali i senatori Antonio Tomassini e Aldo Scarabosio.    Proprio allo scopo di promuovere nuove forme di turismo equestre a Venaria Reale, ma anche intorno ad altre residenze sabaude piemontesi, e' stato firmato un protocollo d'intesa tra il Centro del Cavallo, che ha sede nella storica Cascina Rubbianetta, l'Ente di gestione del Parco La Mandria e La Reggia di Venaria Reale. 
L'Associazione Parlamentare ''Amici del Cavallo e dell'Ippica'' ha dato il patrocinio all'iniziativa. ''Il cavallo - ha detto Antonio Tomassini - coniuga sport, salute, natura e cultura del territorio e costituisce una straordinaria risorsa sociale non solo in termini di relazione con l'uomo, ma anche per le tante attivita' in cui viene impiegato e per l'indotto economico che puo' creare. Gli itinerari naturalistico-culturali possono infatti contribuiscono a sviluppare il senso di appartenenza al territorio e alla sua storia''. (ANSA)  
