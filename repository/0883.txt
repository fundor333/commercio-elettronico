#titolo Valle d'Aosta si promuove su mercati scandinavi e est-Europa - Turismo & Mercato
  (ANSA) - AOSTA, 09 MAR - Lanciare la destinazione Valle d'Aosta sui mercati turistici di Scandinavia ed Europa centro-orientale, in particolare Polonia e Repubblica Ceca, e' l'obiettivo di un programma di azioni promozionali condotto dall'Assessorato del turismo, di concerto con la Chambre valdotaine. 
Per quanto riguarda la Scandinavia (Danimarca, Svezia, Norvegia e Finlandia), in particolare, si punta a promuovere il prodotto 'vacanza attiva' nei confronti dell'offerta turistica estiva della regione, e la possibilita' di abbinare le attivita' sportive, come il trekking o la mountain bike, ad un'accoglienza qualificata con proposte enogastronomiche di qualita' e all'insegna della tradizione. 
Per i mercati di Polonia e Repubblica Ceca, invece, si mira ad incrementare il livello di notorieta' della regione alpina, a partire dagli sport invernali, prendendo in considerazione la possibilita' di proporre le localita' di fondo valle come base per vacanze itineranti a costi piu' contenuti, o periodi di bassa stagione nelle stazioni sciistiche. 
Nel dettaglio, il piano di azioni promozionali, ideate e coordinate dalla societa' Htms International, prevede, per i mercati scandinavi, la partecipazione della Valle d'Aosta alla fiera di Helsinki per operatori del trade 'Outdoor Go to Eexpo', all'evento 'Academy VdA' in programma nel mese di giugno e ad azioni di sensibilizzazione nei confronti dei media, funzionali alla realizzazione di servizi giornalistici. 
Per i mercati dell'Europa centro-orientale verra' attuata un'azione di co-marketing in collaborazione con la societa' Eni sulla rete di distributori di benzina in Polonia e Repubblica Ceca finalizzata ad accrescere la notorieta' della destinazione Valle d'Aosta nei confronti della potenziale clientela anche attraverso la messa in palio di soggiorni premio. Inoltre verranno realizzati un reportage televisivo sulla Valle d'Aosta a cura dell'emittente 'Nova Television' e un evento/incontro con gli operatori del trade a Praga. (ANSA).  
