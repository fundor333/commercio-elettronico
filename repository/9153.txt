#titolo Social salutano Francesco, papa dei poveri  - Diario Vaticano
"Papa Francesco mi sembra di conoscerlo da una vita. Mi piace, perché preso alla fine del mondo". E' uno dei tantissimi 'cinguettii' con cui il popolo dei social network saluta il nuovo Pontefice. Il numero di tweet e post è incalcolabile. La cosa certa è che il nuovo Pontefice ha già conquistato tutti con la sua semplicità e la sua sobrietà, anche se più di uno parla di "ombre" nel suo atteggiamento con la dittatura. Ma c'é anche chi ricorda che proprio Bergoglio chiese perdono per i legami della chiesa argentina con la giunta militare.      E tra chi ricorda che ha sempre viaggiato in metropolitana,  c'é anche chi non dimentica che fu "l'antagonista di Ratzinger all'ultimo Conclave.Era il candidato di Carlo Maria Martini". "Un grande nome della chiesa cattolica che ricorda il santo di Assisi venerato in tutto il mondo. Orgogliosi e fedeli" dice qualcuno. "Francesco fa le battute. Io già lo amo", aggiunge qualcun altro. C'é anche chi gli fa coraggio: "Forza, ti aspetta molto...moltissimo lavoro!!!". 
 Tantissimi i riferimenti sportivi: "Il nuovo Papa è argentino. Ma sulla sua elezione aleggia il sospetto di un tocco di mano". Oppure: 'Caspita che forza sto Zanetti: non gli e' bastato riempire l'Inter di argentinì". E ancora: "Il Francesco più importante di Roma non è piu Totti...".     Non mancano i riferimenti politici. Qualcuno twitta una finta dichiarazione di Renzi: "Se non annunciano il nome del nuovo Papa entro 5 minuti mi candido". C'é poi chi sostiene che papa Francesco sembra "un po' Grillo!!!".     Paolo Attivissimo non dimentica i fan di San Malachia:  "Stanno sudando sette camicie per adattare questo papa alla profezia Pietro il Romano. Ma ce la faranno :-)".    Non si dimentica il Papa Emerito: "Il vero vincitore è bennyXVI, bello tranquillo e sollevato... Adesso è affare di qualcuno d'altro!'. E c'é anche chi scherza sull'attesa prima della benedizione: "Ci mette tempo perché Ratzinger si è portato via la password di Twitter".  
