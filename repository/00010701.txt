#titolo Altre due cellule pronte a colpire in ogni momento - Mondo
di Mattia Bernardo Bagnoli 
 LONDRA - Al terzo capitolo la 'versione di Breivik' si è finalmente inceppata. Il 33enne stragista, torchiato a dovere dal pm Inga Bejer Engh a proposito dei suoi eventuali legami con altri estremisti di destra, ha infatti, per la prima volta, dato un freno al fiume di parole. "No comment" è diventato un fastidioso ritornello. Salvo poi spararla grossa: "Ci sono altre due cellule pronte a colpire in qualsiasi momento". L'inquietante affermazione del macellaio di Utoya per i magistrati norvegesi è infatti frutto della sua immaginazione. L'ordine dei cavalieri templari - traducendo dal Breivik: rete internazionale di nazionalisti xenofobi - sarebbe insomma una bufala. Engh lo ha detto chiaro e tondo: lo scopo delle sue domande era precisamente quella di gettare dubbi. E qui l'imputato se l'è presa sul serio. 
 "Si attenga ai fatti e non mi ridicolizzi". I fatti, per l'appunto, sarebbero questi: i nuovi Cavalieri Templari non sono "un'organizzazione convenzionale" ma una raccolta di "cellule"; il gruppo si è incontrato a Londra per decidere che "piattaforma" adottare; nel 2001 Breivik ha incontrato in Liberia uno dei fondatori, un nazionalista serbo; il suo mentore è un estremista inglese soprannominato Riccardo Cuor di Leone. Su questi aspetti, va detto, molti particolari erano già emersi nei mesi scorsi. Il Times aveva ad esempio rintracciato un ex leader della English Defense League, Paul Ray, autore di un blog intitolato proprio Riccardo Cuor di Leone. "Sono stato coinvolto come il mentore. Certamente potrei esser stato l'ispiratore, ma quel che ha fatto Breivik è male allo stato puro. 
 Non potrei mai usare quel che ha fatto per fare proseliti alle mie idee", aveva dichiarato a suo tempo Ray. Che per non saperne niente era comunque riparato a Malta. La English Defense League - movimento di estrema destra britannico - dopo gli attentati in Norvegia ha ad ogni modo smentito che tra i suoi membri e Breivik ci siano mai stati "contatti ufficiali". Ma andiamo avanti. Secondo lo stragista il direttivo dei Templari ha condotto "estesi controlli" sul suo conto per essere sicuro che rispettasse il "calibro richiesto" e che "diverse centinaia di candidati" provenienti da tutta Europa erano sotto esame per poter accedere alla fase di "addestramento". Quando gli sono state poste domande più precise Breivik si è però rifiutato di rispondere sostenendo che non avrebbe dato informazioni utili per altri arresti. Detto questo, l'ex bravo ragazzo di Oslo - nonché imprenditore e studente fallito - è parso per la prima volta - a suo modo - in difficoltà. Il processo continua.  
