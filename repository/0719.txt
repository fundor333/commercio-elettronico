#titolo ROMA - La Fucina, una pizza come non mai - I ristoranti consigliati da giornalisti ANSA
  (Di Anna Lisa Antonucci)     
- ROMA -  Pomodoro, mozzarella, ma anche culatello di prima qualita', formaggio artigianale, verdure biologiche, lardo e tanto altro, per piatti ispirati ai prodotti di stagione: e' quanto offre 'La Fucina', un locale di Roma, situato in zona semi centrale e presso i grandi ospedali della Capitale, in una traversa di via Portuense, che ha fatto della pizza una filosofia. 
Non puo' essere semplicemente definita pizzeria a cominciare dal fatto che non si ordina la pizza come negli altri locali. Il consiglio dello chef, Edoardo Papa, infatti, e' di scegliere nel ricco menu tante pizze quanti sono gli ospiti a tavola che vengono poi servite una alla volta in modo che tutti possano gustarne, in modo conviviale in un percorso gastronomico fatto di sapori e profumi mediterranei. 
E per descrive la pizza della Fucina non si puo' non cominciare dalla farina dell'impasto che e' semi integrale, macinata a pietra e proveniente da coltivazioni biologiche italiane. La pasta ha poi una lievitazione lunga 24 ore, una quantita' di lievito infinitesimale, per ottenere un impasto che rende la pizza fragrante, quasi biscottata e light. Questa base, leggera come una nuvola, e' guarnita con prodotti freschi, stagionali, artigianali e biologici, per un menu di terra, di mare, della tradizione o classico. 
Si va dunque dalla pizza al salame di cinta senese e burrata pugliese, a quella a base di cicorietta di campo con ricotta di pecora, da quella con il lardo le patate al forno e i carciofi, a quella con broccoletti siciliani e provola di bufala fresca e affumicata. Per le pizze di mare, invece, c'e' quella con colatura di alici, acciughe di Cetara e crema di ceci, ma anche gamberi, funghi e zucchine al forno, oppure quella con tagliata di tonno rosse con capperi di Salina e pesto di menta. Senza dimenticare la margherita, la napoletana, ai funghi e le classiche della casa come quella al salmone selvaggio e ricotta di pecora su velo di pomodoro o mostarda di pere e mele con ricotta e mozzarella di bufala e speck di Sauris. 
Nel menu, oltre alla pizza, altro non c'e' se non i dolci tutti provenienti dalla pluripremiata pasticceria romana 'Cristalli di zucchero', una poesia per l'occhio prima ancora che per il palato. 
 Due le pecche del locale, entrambi superabili: la prenotazione obbligatoria e il conto, il prezzo per una pizza si aggira sui 18-20 euro. 
'La Fucina', via Giuseppe Lunati 25 (Roma), tel 065593368, aperta solo la sera dalla domenica al venerdi'.( www.pizzerialafucina.it)  
