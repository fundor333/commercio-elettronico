#titolo 'Ndrangheta, indagato il padre della anti-Minetti - Cronaca
La 'ndrangheta avrebbe inquinato anche le elezioni comunali milanesi del 2011. E' quanto è emerso dalla conferenza stampa in procura, dove si è parlato di Vincenzo Giudice, il padre di Sara Giudice, l'anti-Minetti, che risulta indagato per aver accettato voti per la figlia, promettendo di favorire esponenti del clan su appalti. Il pm della Dda Giuseppe D'Amico ha descritto la vicenda che riguarda Vincenzo Giudice. Il pm ha spiegato che 2 presunti 'ndranghetisti, Eugenio Costantino e Alessandro Gugliotta, avrebbero raccolto voti per Sara Giudice candidata alle elezioni comunali del 2011 ma che poi non venne eletta. La cosca avrebbe promesso 400/500 voti per lei e avrebbe contattato suo padre, Vincenzo Giudice. i mafiosi avrebbero chiesto denaro in cambio di voti, ma Giudice, stando a quanto spiegato dal pm, avrebbe detto di non voler pagare. Avrebbe pero', secondo gli investigatori, accettato i voti dei mafiosi dicendo che li avrebbe in seguito favoriti in relazione ad appalti legati ai lavori nelle metropolitane e alle scuole. Uno dei due presunti 'ndranghetisti si sarebbe presentato in prima battuta a Giudice come un avvocato. Questo il motivo, secondo la spiegazione del pm, per cui non e' stata chiesta la misura cautelare per Vincenzo Giudice. 
 Gli uomini della 'Ndrangheta che hanno ricevuto soldi dall'assessore lombardo Zambetti avrebbero infatti contattato per le elezioni del 2010 anche Sara Giudice, la cosiddetta anti-Minetti, che contestò la candidatura nel 'listino' dell'igienista dentale. Secondo quanto si è appreso gli uomini della 'Ndrangheta si sarebbero presentati come un gruppo di imprenditori. Sara Giudice non sarebbe stata quindi consapevole del legame del gruppo con la criminalita' e infatti non è indagata. 
 ''Sara sta piangendo da questa mattina, da quando è iniziata a circolare la notizia e io sto impazzendo perché le assicuro che non conosco nessuno dei nomi che stanno circolando": così Vincenzo Giudice, padre di Sara Giudice la cosiddetta anti-Minetti, replica alle notizie secondo le quali le cosche della 'Ndrangheta si sarebbero offerte per garantirle i voti alle elezioni regionali del 2010. ''Dicono - spiega il padre - che Sara era inconsapevole ma posso assicurare che anche io ero inconsapevole. Quei personaggi di cui si parla io non li ho mai conosciuti e non li ho mai visti". Poi ricorda: "Sara si è presentata con la lista 'Milano-merita' ma non avevamo i soldi per fare la campagna elettorale. L'hanno aiutata i suoi amici e le persone a lei vicine. Andavano ad attaccare i manifesti e a distribuire un po' di pubblicità. Abbiamo fatto una campagna elettorale con quattro soldì". 
 "E' tutto assurdo", è il primo commento di Sara Giudice, non riuscendo a trattenere le lacrime. "Provo tanto dolore perché ho fatto una battaglia difficile e sconveniente. Ho cercato i voti tra la gente andando tutti i giorni per le strade e nei mercati. La gente mi fermava, voleva sapere e mi faceva i complimenti per la mia scelta". "E poi - conclude - secondo lei la 'Ndrangheta punta una ragazza di 26 anni che ha fatto la scelta che ho fatto io...?''. 
    
