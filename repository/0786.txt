#titolo Nel 2012 stabile la produzione di mortadella Igp  - Prodotti tipici - Terra&Gusto
  - BOLOGNA - Nonostante la crisi i dati di produzione 2012 della Mortadella Bologna si mantengono sui valori dell'anno precedente. Nel 2012, precisa il Consorzio di tutela, ne sono stati prodotti 38.400.000 chili, che confermano la Mortadella Bologna Igp al secondo posto fra i salumi tutelati più consumato in Italia.  
Secondo dati Nielsen, il 65% passa per la 'distribuzione moderna', ovvero negli ipermercati, supermercati e superette. Inoltre, rispetto ad altri salumi, la mortadella viene venduta, prevalentemente al banco taglio (80% delle vendite totali), mentre il 20% viene invece commercializzata in vaschette preconfezionate, in tranci o in piccoli formati.  
"Siamo soddisfatti dei risultati della Mortadella Bologna perché, nonostante il periodo di difficile congiuntura economica che stiamo attraversando, ha mantenuto sostanzialmente stabili le vendite - ha affermato Corradino Marconi, presidente del Consorzio Mortadella Bologna - Il rapporto che i consumatori hanno con la Mortadella è di grande familiarità e questi dati lo confermano. La mortadella è riconosciuta come vero prodotto tipico italiano, che può contare sulla tutela dell'indicazione geografica protetta dal Consorzio, sia in Italia che all'estero. In questo periodo più che mai, una garanzia di qualità riconosciuta".  
