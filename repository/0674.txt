#titolo Vino: decreto Sviluppo ha penalizzato vendite in Italia - Speciali - Terra&Gusto
  FIRENZE - ''L'articolo 62 del Decreto sviluppo, poi convertito in legge, sui tempi di riscossione, non e' stato all'altezza dell'aspettativa ma anzi sta creando dei problemi. Questo articolo, entrato in vigore a settembre-ottobre ha creato una flessione delle vendite nel periodo natalizio. Si parla di una riduzione delle vendite del 30% in generale nel mondo del vino italiano e anche Montalcino e' in linea''. Lo ha detto il presidente del Consorzio del Brunello, a capo dell'azienda Il Poggione, Fabrizio Bindocci, rispondendo alle domande dei giornalisti. ''Enoteche e ristoranti - ha aggiunto - che sanno che dovranno pagare il vino a 60 giorni, chiaramente non acquistano molte bottiglie, anzi molti preferiscono alleggerire le scorte in cantine''. Meglio invece, secondo Bindocci, il mercato estero dove il Brunello ''esporta mediamente il 65% della produzione, con punte anche dell'80%, soprattutto verso Usa, Germania e Inghilterra''.  
