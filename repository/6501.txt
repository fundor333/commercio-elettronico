#titolo Gm acquista 200 mln azioni proprie da Usa per 5,5 mld - Industria e Mercato - Motori
  NEW YORK - General Motors acquistera' 200 milioni di azioni proprie dal Tesoro americano a un prezzo di 27,50 dollari l'una, con un premio del 7,9% rispetto alla chiusura di ieri. Il valore dell'operazione, che sara' completata entro la fine dell'anno, e' di 5,5 miliardi di dollari. Il Tesoro americano intende cedere la quota restante in General Motors nei prossimi 12-15 mesi. Lo comunica lo stesso Tesoro americano. Con la vendita odierna di 200 milioni di azioni, il Tesoro resta in Gm con una quota del 19% che sarÃ  venduta sul mercato aperto in "modo ordinato". 
''Questa transazione e' buona per la societa' e per vendere piu' vetture'' afferma il chief financial officer della societa', Dan Amman. ''Ci consente di andare avanti ed eliminare un significativo'' peso sui titoli: le ricerche di mercato ''ci hanno indicato che il coinvolgimento del governo ha un qualche impatto sulle vendite, e quindi per noi andare avanti ci portera' dei benefici''. Gm si e' guadagnata il nome di 'Government Motors' per il salvataggio ricevuto durante la crisi. Da gennaio il Tesoro iniziera' a vendere i 300,1 milioni di azioni di Gm ancora in suo possesso ''in modo ordinato''. 
Amman mette in evidenza che al momento Gm non intende effettuare ulteriori acquisti di titoli. ''Uscire dal nostro investimento in Gm nei prossimi 12-15 mesi e' in linea con il nostro duplice obiettivo di chiudere il Tarp (Troubled Asset Relief Program, il piano salva finanza) appena possibile e tutelare gli interessi dei consumatori'' afferma Timothy Massad, responsabile della stabilita' finanziaria del Tesoro americano. 
Una volta che il buyback di Gm sara' ultimato, il Tesoro avra' recuperato 28,7 miliardi di dollari dell'investimento iniziale di 50 miliardi di dollari nella casa automobilistica. Il Tesoro era riluttante a cedere i suoi 500 milioni di azioni nella casa automobilistica perche' aveva bisogno di cederli a 52,39 dollari per azione per raggiungere il break even sull'investimento effettuato.  
