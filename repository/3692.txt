#titolo 19 settembre - Fiorito: 'Gestione lecita, non ho rubato' - Cronaca
Ha rivendicato la lecita gestione dei fondi a lui assegnati Franco Fiorito, l'ex capogruppo Pdl alla Regione Lazio travolto dallo scandalo politico-giudiziario che sta mettendo a dura prova le sorti della Giunta regionale, interrogato il 19 settembre per sette ore dalla Procura di Roma. 
 Accusato di peculato, Fiorito, sentito dal procuratore aggiunto Alberto Caperna e dal sostituto Alberto Pioletti, ha spiegato che le spese da lui sostenute con fondi regionali gli erano consentite dai regolamenti interni, nella sua veste di capogruppo del partito. ''Non ho rubato - ha in sostanza sottolineato -, ma se ho sbagliato paghero'''. Poi e' passato al contrattacco accusando alcuni suoi colleghi di partito di una gestione disinvolta dei fondi a loro assegnati e che erano giustificati da ''pezze d'appoggio'' sulle quali, a differenza delle sue spese, tutte fatturate, non c'erano controlli.    L'avvocato Carlo Taormina, uno dei difensori de 'Er Batman' ha dichiarato di aver depositato buona parte della contabilita' del Pdl alla Regione Lazio. ''Abbiamo prodotto almeno due casse di documenti - ha precisato - ed ora e' giusto che gli investigatori facciano i loro riscontri. Personalmente ho eccepito la qualificazione giuridica del reato. Secondo me il peculato non sussiste, perche' i gruppi ed i partiti sono soggetti privati, quindi si dovrebbe eventualmente discutere di appropriazione indebita''. 
 Il lungo interrogatorio al quale e' stato sottoposto Fiorito  si e' concluso dopo una giornata convulsa, per gli effetti che lo scandalo sta provocando alla Regione Lazio. Fiorito, tuttavia, rimane fino a questo momento l'unico indagato della Procura di Roma, anche se l'attenzione degli inquirenti e degli investigatori si sta orientando anche su altri soggetti, ovvero i destinatari di alcuni bonifici dell'ex capogruppo del Pdl. Tra questi alcuni consulenti della Pisana.    Il tutto mentre si continua a passare al setaccio i conti de 'Er Batman' e del suo patrimonio. Tra questi case, una villa al Circeo ed immobili a Roma e nel feudo di Fiorito, Anagni, in Ciociaria. Sotto la lente di ingrandimento anche il conto cointestato con la madre, aperto in una filiale di Anagni, mentre sembra sempre piu' probabile la preparazione di una rogatoria internazionale per fare luce su cinque conti correnti aperti in Spagna.Â   
