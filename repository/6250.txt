#titolo L.Elettorale, braccio di ferro Pd-Udc, verso blitz in aula - Politica
Di Anna Laura Bussa 
 ROMA - Sulla legge elettorale e' ormai  scontro aperto tra Udc e Pd. Sulle preferenze ''non si tratta'', avverte Pier  Ferdinando Casini. I centristi devono stare attenti a quello che pensano perche'  ''noi non scherziamo, il Paese va governato'', e' la replica di Bersani. 
 Oggi, insomma, esce allo scoperto una frattura che gia' da giorni lacera il  centrosinistra. Secondo quanto si apprende da fonti parlamentari vicine al  centrodestra, Casini avrebbe deciso di forzare la mano per via dell'asse che si  sarebbe saldato tra il Pd e Vendola. Calcoli e sondaggi alla mano, e' il  ragionamento che si racconta, Democratici e Sel potrebbero ottenere alle  prossime elezioni un 33% che, in termini di seggi, potrebbe arrivare anche al  37%. Se si aggiungesse a questo il premio di maggioranza del 15% si potrebbe  superare il 50%, cosa che farebbe diventare l'eventuale successiva intesa con  Casini del tutto marginale. Per questo, si spiega, il leader centrista avrebbe  preferito lanciare l'affondo per tornare ad essere l'ago della bilancia. Ma  soprattutto per tentare di raggiungere il traguardo del proporzionale con le  preferenze che e' da sempre il suo modello ideale. E schierandosi con Pdl e Lega  non sarebbe poi cosi' difficile trovare i numeri per far passare la riforma in  commissione e in Aula. Anche alla Camera. In piu', a far irritare l'ex  presidente della Camera sarebbe stata l'insistenza dei Democratici sul premio  alla coalizione del 15%. Quando ha visto che su questo Bersani non voleva sentir  ragioni avrebbe detto ai pidiellini di voler andare avanti anche sul discorso  delle preferenze. Arrivando cosi' alla quasi frattura con i Democrat. 
 Forte dell'adesione dell'Udc, il Pdl sembra intenzionato ad arrivare in tempi  rapidi alla parlamentarizzazione della riforma. Domani il numero uno di Palazzo  Madama Renato Schifani incontrera' il presidente della commissione Affari  Costituzionali del Senato Carlo Vizzini per fare il punto. E si da' quasi per  certo che martedi', nella prossima riunione dei capigruppo, Schifani, rimettera'  la 'pratica-legge-elettorale' nelle mani della commissione, togliendola cosi' a  quel Comitato ristretto che sinora, per colpa dei partiti che non hanno fornito  indicazioni, non era riuscito a fare passi avanti. 
 Una delle soluzioni ora allo studio per rendere piu' soft il passaggio dal  Comitato alla Commissione potrebbe essere quella di far presentare ai due  relatori del Comitato, Enzo Bianco (Pd) e Lucio Malan (Pdl), due diversi testi  base da mettere ai voti. 
 E il centrodestra, si assicura, sommando i senatori del Pdl con quelli di  Lega, 'Coesione Nazionale' e Udc riuscirebbe ad avere la maggioranza. Anche  nell'Aula di Palazzo Madama. Alla Camera, invece, si stanno facendo i conti.  Anche perche' in molti nel Pdl sostengono come tra i Democratici ci sia chi  spinga per le preferenze chiedendo in cambio di puntare tutto sul premio di  governabilita'. Se restasse infatti il Porcellum con le coalizioni, sostengono  alcuni deputati alla destra di Bersani, e il centrodestra mettesse in piedi  all'ultimo momento magari uno schieramento 'Pro Monti', l'asse Vendola-Bersani  potrebbe venire travolto. Per questo, sarebbe il suggerimento, non si devono  correre rischi. Meglio dire si' alle preferenze e intascare un premio alto di  governabilita'. 
 Ma al massimo, assicura un tecnico delle riforme del centrodestra, il premio  potrebbe arrivare al 10%, ''non oltre''. 
 Cosi', in serata, le dichiarazioni nel Pd si fanno piu' soft: ''Le  preferenze? Vedremo...'' risponde il presidente dei senatori Pd Anna Finocchiaro  che in mattinata era stata piu' tranchant (''siamo contrari alle preferenze, lo  abbiamo detto in tutte le salse..''). Mentre il vicepresidente del Senato  Vannino Chiti (Pd) avverte: ''Spero l'Udc non voglia assumersi la  responsabilita' di una rottura altrimenti non risanabile''  
