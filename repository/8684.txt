#titolo ENERGIA: REGIONE ABRUZZO PRESENTA POWERED A BRUXELLES - Cooperazione Internazionale
     (ANSA) - PESCARA, 4 OTT - Il Progetto Powered per
l'installazione di una rete di anemometri in mare e lungo le
coste dell'Adriatico sara' illustrato dal direttore degli Affari
della Presidenza della Regione Abruzzo, Antonio Sorgi, nel corso
del dibattito su ''Macroregione Adriatico-Ionica: azioni di
cooperazione transnazionale, crossboarder e interregionale per
preparare la strada da percorrere'', ospitato a Bruxelles, il 10
ottobre prossimo alle ore 9, nello spazio della Banca Monte
Paschi Belgio (Avenue d'Auderghem 22-28 - 1040). 
   Il ''Progetto Powered'', il piu' importante finanziato dal
Programma Transfrontaliero Ipa Adriatico con uno stanziamento di
circa 4 milioni 400 mila euro, prevede l'installazione di un
rete di anemometri in mare e lungo le coste dell'Adriatico, su
pali di altezza variabile tra i 40 e i 60 metri, per raccogliere
dati scientifici sofisticati sulle evoluzioni climatiche
dell'area. L'obiettivo e' determinare se esistono le condizioni
per investire nell'eolico offshore in Adriatico. 
   L'evento, che fa parte della ''10/a Settimana europea delle
Regioni e delle Citta''', evento ospitato a Bruxelles dall'8
all'11 ottobre 2012, e' organizzato dalla Regione Abruzzo (che
e' la Regione capofila) insieme ai partner della ''Macroregione
Adriatico-Ionica'': Repubblica di Slovenia (SI), Regione
Basilicata, Dubrovnik - Regione di Neretva (HR), Regione Emilia
Romagna, Cantone Erzegovina-Neretva (BH), Regione Marche,
Regione Molise, Nisava, Distretti Toplica e Pirot (RS), Regione
Puglia, Republika Srpska (BH), Regione Siciliana, distretti
Sumadija-Pomoravlje (RS). (ANSA).
