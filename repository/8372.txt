#titolo Nel plancton i segni di un antico cambiamento climatico - Terra e Poli - Scienza&Tecnica
  I segni di un antichissimo riscaldamento globale sono ancora evidenti su alcune specie di plancton, al punto da influenzare il successo che hanno avuto, o meno, nel corso della loro evoluzione. Lo ha scoperto la ricerca pubblicata nell'edizione online della rivista Nature Geoscience e condotta nel Centro oceanografico dell'università britannica di Southampton. 
I ricercatori, coordinati da Samantha Gibbs, hanno studiato i fossili di minuscole alghe chiamate coccolitofori, ricoperte di scaglie di carbonato di calcio. In particolare li hanno analizzati per capire come hanno reagito al piu' importante fenomeno di riscaldamento globale avvenuto sulla Terra, chiamato Massimo termico del Paleocene-Eocene (Petm) e avvenuto circa 56 milioni di anni fa. Nell'arco di 20.000 anni la temperatura del pianeta aumentò di circa 6 gradi, la concentrazione di anidride carbonica (CO2) nell'atmosfera aumento' e le acque degli oceani si acidificarono. Le conseguenze di questi cambiamenti si sono fatte sentire su tutte le specie. 
Anche le minuscole alghe che costituiscono il plancton si adattarono in modo diverso al clima più caldo e la loro risposta ha influenzato il loro successo evolutivo. Per scoprire in che modo, i ricercatori hanno studiato i moderni coccolitofori nei periodi di crescita rapida e durante la crescita lenta. Le informazioni ottenute in questo modo sono state poi confrontate con quelle relative ai fossili ed i ricercatori hanno scoperto che le specie più prolifiche tendono a riprodursi con un buon ritmo anche a temperature più altre, mentre le altre si adattano meno bene.  
