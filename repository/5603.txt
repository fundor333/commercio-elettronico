#titolo Ambasciatore Usa ai giovani, agite come M5S - Politica
"Voi giovani siete il futuro dell'Italia.  Voi potete prendere in mano il vostro Paese e agire, come il Movimento 5 Stelle, per le riforme e il cambiamento". Lo ha detto stamattina l'ambasciatore Usa a Roma David Thorne parlando agli studenti del Liceo Visconti di Roma "Tocca a voi ora agire per vostro Paese - ha detto Thorne rivolgendosi in italiano agli studenti del Visconti per la giornata dell'orientamento professionale -, un Paese importantissimo nel mondo. So che ci sono problemi e sfide in questo momento, problemi con la meritocrazia, ma voi potete prendere in mano il vostro Paese e agire, come il Movimento 5 Stelle, per le riforme e il cambiamento. Spero che molti di voi - ha concluso l'ambasciatore americano - daranno un contributo positivo in questo senso per il vostro Paese". 
 ANZALDI (PD), E' UNA GRAVISSIMA INGERENZA   - "Se confermate le dichiarazioni dell'ambasciatore americano Thorne di sostanziale appoggio al Movimento 5 Stelle configurerebbero una gravissima ingerenza nelle vicende italiane": è il commento del neoparlamentare del Partito Democratico, Michele Anzaldi, a proposito di quanto riportato dalle agenzie di stampa sull'incontro dell'ambasciatore USA al liceo Visconti di Roma. "Mi auguro che il ministro degli esteri Terzi di Santagata chieda immediatamente spiegazioni all'ambasciata americana e chieda al Dipartimento di Stato una correzione e una smentita rispetto a queste dichiarazioni, rese peraltro in una scuola, di fronte ai ragazzi", sottolinea Anzaldi. "Proprio perché amici ed ammiratori della grande democrazia americana, non è davvero accettabile una simile entrata a gamba tesa, in un momento tanto delicato della nostra vita politica e istituzionale", conclude il parlamentare democratico. "Aspettiamo chiarimenti dal governo italiano e una presa di distanza da parte degli Stati Uniti", conclude. 
 GIOVANARDI, GOVERNO USA SPIEGHI PAROLE AMBASCIATORE SU M5S  - "Dopo le dichiarazioni irresponsabili di Migliavacca, che ritiene normale prevedere una richiesta di arresto per Berlusconi che il Capo dello Stato ha definito aberrante da ipotizzare, ci si mette anche l'ambasciatore degli Stati Uniti a trinciare giudizi sulle vicende politiche interne di un paese da sempre amico ed alleato". Lo afferma il senatore Pdl Carlo Giovanardi. "Siamo in attesa - aggiunge - che il governo americano chiarisca che cosa ha voluto dire il suo ambasciatore con l' intervento di questa mattina al liceo classico Visconti di Roma". 
 AMBASCIATA USA NON APPOGGIA NESSUNO, DIALOGA CON TUTTI  -  "L'Ambasciata americana non appoggia nessun soggetto politico. Dialoga con tutti e sostiene l'uso dei social media come strumento di cambiamento". Questo il tweet postato adesso dall'ambasciata Usa in Italia. 
 THORNE, 'LE MIE PAROLE HANNO SUSCITATO INTERESSE...'   - "Le mie parole hanno suscitato interesse. L'uso dei new media è positivo per il sistema politico italiano". E' il tweet dell'ambasciatore americano David Thorne che rimanda con un link al video del suo intervento di stamani al Liceo Visconti di Roma dove, tra l'altro, ha spronato gli studenti ad "agire, come il Movimento 5 Stelle, per le riforme e il cambiamento".  
