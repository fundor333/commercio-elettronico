#titolo Nautica: Pelagos al Big Blu, quattro giorni dedicati al mare - Uomini e Mare - Mare
  (ANSA) - GENOVA, 27 FEB - Dal  Sea Heritage Best Communication Campaign Award  al  Festival del Mare  dedicato all'audiovisivo, dal progetto per le scuole  'Passaporto per il Mare'  al concorso di bellezza  'Miss Pelagos' . Anche quest'anno  Pelagos Sea Heritage Exhibition  - l'isola culturale di  Big Blu , il Salone internazionale della Nautica e del Mare, ha accolto a bordo 15 mila ragazzi (duemila in piu' rispetto al 2012), 7 mila mq di area espositiva, 6 mila partecipanti al Festival Internazionale del Mare con centinaia di opere in concorso, 100 espositori, 28 nazioni rappresentate.  
 Molte le collaborazioni attivate per la divulgazione scientifica: il Cinfai (Consorzio Interuniversitario Nazionale per la Fisica delle Atmosfere e delle Idrosfere); l'Ispra (Istituto Superiore per la Protezione e la Ricerca Ambientale); l'Agenzia Spaziale Italiana (Asi); l'Insean (Istituto di Ricerca nel settore dell'ingegneria navale e marittima nell'ambito del Consiglio Nazionale delle Ricerche; il servizio meteorologico dell'Aeronautica Militare; l'Acquario di Roma; i rappresentanti del progetto europeo Secoa (Solution for Envinronmental Contrasts in Coastal Areas).     Per il mondo culturale, oltre alla presenza dei Musei del mare di Venezia, Anzio e Santa Marinella, quest'anno si e' unita alle attivita' di Pelagos anche 'Zetema - Progetto Cultura', con il nuovo spazio museale di Ostia, inaugurato da pochi mesi. Da citare anche la partecipazione dell'associazione no-profit Safe (Sostenibilita' ambientale Fonti energetiche) - centro di eccellenza per l'energia e l'ambiente. 
Anche in questa edizione - ha dichiarato il presidente di Mar, Massimo Castellano - si sono rafforzati il concetto e l'intenzione di avvicinare sempre piu' i giovani di tutto il mondo alla cultura e alla conoscenza del mare che unisce i popoli e mette in collegamento culture diverse, facilitando il dialogo e la convergenza tra le istituzioni''.  (ANSA).  
