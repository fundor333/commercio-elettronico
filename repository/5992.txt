#titolo Debutta terza generazione del suv SsangYong Rexton W - Prove  e Novit√† - Motori
  (di Andrea Silvuni) 
 MILANO - Arriva, attraverso la rete di SsangYong Italia - Gruppo Koelliker - la terza generazione del suv Rexton, un modello di successo (17 mila unita' vendute dal lancio nel 2003) grazie al vantaggioso equilibrio tra estetica e contenuti da auto premium e costi di acquisto e di gestione di sicuro interesse. 
Denominato W - l'iniziale del termine inglese Work of Art, opera d'arte - il nuovo Rexton e' frutto di un investimento pari a 72 milioni di euro realizzato dalla Casa coreana assieme al Gruppo indiano Mahindra&Mahindra (che ne detiene il 51%) per presidiare sia il mercato interno che quello di esportazione. 
Rexton rinasce, afferma Sergio Mantica, AD di Symi rappresentante unico di Ssangyong in Italia, ''ereditando i pregi del concreto ed efficiente modello precedente e si adegua agli elevati standard dei mercati internazionali''. Ne sono una testimonianza le modifiche al design esterno - in cui spiccano il nuovo frontale con ampi gruppi ottici, la mascherina a sviluppo piu' orizzontale e il cofano motore ridisegnato - e i nuovi interni che rispondono ora ai requisiti della fascia alta, enfatizzando il confort da berlina sia per il guidatore che per i passeggeri. Modificati anche alcuni comandi secondari e rivista anche nella forma e nelle finiture (cromate ed effetto alluminio) la consolle centrale. Nella struttura trovano posto una presa di corrente e un supporto per navigatore, smartphone o apparecchi simili. 
Altro punto di forza della terza generazione del Rexton, ora proposto anche in versione 2WD con la sola trazione posteriore, e' il nuovo motore diesel e-XDi200 Active di 2 litri che migliora le prestazioni e l'affidabilita' innalzando al contempo l'efficienza dei consumi (-17% nel combinato rispetto al precedente 2.7) e la guidabilita' nelle piu' diverse situazioni. 
Come e' stato possibile verificare in un breve test su fondi anche a basso coefficiente di aderenza, l'erogazione di coppia - pari a 360 Nm - risulta progressiva e molto efficace in tutto il range di giri (da 1.500 a 2.800) e, soprattutto, ben sfruttabile ai bassi regimi. La potenza e' di 155 Cv, un valore piu' che sufficiente in funzione della massa del suv che, va ricordato, viene proposto di serie in allestimento a 7 posti. 
I prezzi del Rexton W spaziano dai 24.990 euro della versione 2.0 Xdi 2WD cambio manuale ai 29.990 del 2.0 Xdi 4WD Classy. Le dotazioni comprendono controllo della stabilita' (ESP), protezione antiribaltamento attiva (ARP), sistema di monitoraggio della pressione pneumatici (TPMS), sensori di parcheggio, eco cruise control e climatizzatore automatico.  A margine della presentazione del nuovo Rexton, Mantica ha tracciato anche quella che sara' la roadmap del brand coreano nei prossimi anni. Ricordando che la quota attualmente detenuta dall'indiana Mahindra&Mahindra (51%) dovrebbe salire al 72% entro aprile, l'AD di Symi ha anticipato che ''entro il 2016 arriveranno 3 nuovi modelli, frutto di un investimento pari a 900 milioni di euro. Si aggiungeranno alla gamma attuale - ha detto Mantica - un cuv da 4 metri e 50, il cui concept sara' esposto a Ginevra, un piccolo suv 2WD/4WD a 3 e 5 porte, che sara' declinato anche in variante cabrio, e infine un mpv di segmento B-C che sara' proposto nelle due versioni a 2 e 4 ruote motrici''.  
