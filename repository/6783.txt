#titolo Una strategia contro i bocconi avvelenati agli animali - Natura - Ambiente&Energia
 
            
            L'AQUILA - Strategia contro l'avvelenamento della fauna in
Italia, cioe' sull'uso illegale di bocconi avvelenati contro la
fauna selvatica e gli animali domestici. Di questo si parlera'
in un convegno il prossimo 28 febbraio, a Roma. Ad organizzarlo il Parco Nazionale del Gran Sasso e Monti della
Laga, che tre anni fa ha introdotto in Italia i Nuclei Cinofili
Antiveleno (Nca), sull'esempio dell'Andalusia dove sono
operativi dal 2007. L'evento, nato nell'ambito delle attivita' del quinto anno del
progetto comunitario Life ''Antidoto'', si concentrera'
sull'analisi della normativa vigente e sulle esperienze maturate
in Italia e in Spagna da parte di quanti, impegnati nella lotta
all'uso del veleno, ben conoscono gli ostacoli tecnici,
legislativi, burocratici e umani che rendono problematico
individuare i responsabili. I Nuclei Cinofili Antiveleno del Parco Nazionale Gran Sasso e
Monti della Laga sono stati attivati in collaborazione con il
Cta (Coordinamento Territoriale per l'Ambiente) del Corpo
Forestale dello Stato. Previsti il contributo degli esperti
della Regione Andalusia, partner del progetto Antidoto insieme
al Governo dell'Aragona, e la presenza di biologi, naturalisti,
veterinari, personale del Ministero della Salute, dei
Carabinieri per la Tutela della Salute Nas e del Corpo
Forestale. Nel corso del convegno, il Parco Gran Sasso-Laga presentera' la
pubblicazione ''Strategia contro l'uso del veleno in Italia'',
redatta insieme al Centro di referenza nazionale per la Medicina
forense veterinaria dell'Istituto Zooprofilattico delle Regioni
Lazio e Toscana.
