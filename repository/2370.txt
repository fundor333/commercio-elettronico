#titolo Nautica: Drudi rieletto presidente Assonautiche Adriatico - Nautica e Sport - Mare
     (ANSA) - ANCONA, 23 FEB - Alberto Drudi e' stato rieletto
all'unanimita' alla presidenza di Assonautiche dell'Adriatico,
la struttura del sistema camerale che si occupa di portualita',
cantieristica, pesca e diportismo. L'assemblea si e' svolta ieri
a Ferrara, erano rappresentate tutte le Assonautiche da Trieste
a Santa Maria di Leuca. Secondo Drudi ''il prossimo governo deve
porre grande attenzione alle esigenze del diportismo. Molte
barche hanno abbandonato i nostri porti dell'Adriatico, altre si
preparano ad andarsene per trasferirsi in Croazia, dove trovano
parcheggi e carburante a prezzi piu' abbordabili. Se non si
porra' rimedio, si continuera' a perdere una ricchezza, anche
turistica, davvero considerevole, con conseguenze negative sul
territorio e in particolare sulla cantieristica nautica''. Drudi
ha anche parlato della regata Appuntamento in Adriatico, giunta
alla sua 26/a edizione, che si terra' dalla meta' di giugno alla
meta' di luglio, spingendosi fino allo Ionio e a Corfu', in
Grecia. Prevista la partecipazione dai 15 ai 30 equipaggi.
