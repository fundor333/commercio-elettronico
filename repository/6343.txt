#titolo Immaginazione al potere al Festival della Scienza di Genova - Ricerca e Istituzioni - Scienza&Tecnica
  Universi virtuali, pesci meccanici, semplicità e complessità: alla decima edizione del Festival della Scienza di Genova è di scena l'Immaginazione. Torna con grandi ospiti nazionali e internazionali, mostre, convegni, spettacoli e laboratori didattici la nuova edizione del festival. Dal 25 ottobre al 4 novembre con un solo obiettivo: rendere la scienza accessibile a tutti e di trasformarla in un grande gioco. 
Ospite di questa edizione è l’Europa, appena insignita del Premio Nobel per la Pace 2012 e che a Genova darà vita a una vera e propria Unione della scienza. Con il Progetto Piazza Europa, infatti, che avrà il suo fulcro a Palazzo della Borsa e coinvolgerà tutta la città, prenderà vita una grande piazza fisica e virtuale dedicata alla presentazione della ricerca scientifica europea e non solo. Durante questi dieci giorni dedicati alla scienza, la città sarà invasa dai pianeti: arriva infatti Universo in città, un progetto che vede Sole, Terra, Giove e tutti gli altri pianeti in realtà aumentata, geolocalizzati in scala nelle vie e nelle piazze di Genova per disegnare le 'dimensioni' del Sistema Solare. 
Non mancheranno i grandi della scienza italiana, a partire dalla mostra dedicata al genetista Luca Cavalli Sforza, fino a Umberto Guidoni, Piergiorgio Odifreddi, i pesci robot di Maurizio Porfiri, le innovazioni di Renzo Piano e le ragnatele di Nicola Pugno. Grandi nomi internazionali con il grande divulgatore e docente a Cambridge, John Barrow, lo storico della scienza e della tecnologia di Princeton, George Dyson, e il fisico Fritjof Capra, noto in particolare per il Tao della Fisica. 
Come sempre grande spazio ai ragazzi e ai laboratori didattici pensati per grandi e piccoli, come ad esempio le Fischiopiadi, per scoprire tutti i segreti del 'fischio' oppure il laboratorio vulcanico, realizzato dall'Istituto Nazionale di Geologia e Vulcanologia. E ancora, grandi mostre come Breathing Himalaya realizzata dal Comitato EvK2Cnr per raccontare la trasformazione di questo remoto ma non piu' incontaminato 'tetto' del mondo. Per festeggiare la decima edizione del Festival torna, in una veste rinnovata, una delle mostre scientifiche piu' belle mai presentate, realizzata con il Consiglio Nazionale delle Ricerche e premiata come best exhibition al Shanghai Science Festival: Semplice e complesso.  
