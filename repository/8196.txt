#titolo Berlusconi: Mussolini fece anche cose buone - Politica
Silvio Berlusconi parla bene di Benito Mussolini (tranne le indifendibili leggi razziali) e, immediata, si scatena la tempesta politica attraverso una raffica di condanne e dichiarazioni, non esclusa quella indignata della Comunità ebraica italiana: "indecenti" sono definite dal Bersani le parole di Cavaliere. Tanto che in serata arriva la precisazione del Cavaliere: nessun dubbio che "il fascismo fu una dittatura". 
 Una rettifica che aiuta ma non basta visto che la polemica su Mussolini che non era come Hitler e sulle cose buone fatte dal fascismo, ha condizionato per intero la giornata. A far levare ancor più l'indignazione storico-politica è che questa volta Berlusconi ha scelto una giornata simbolo in una occasione altrettanto simbolica: il giorno della memoria e l'inaugurazione a Milano del Museo della Shoah. Per di più il suo arrivo, non previsto, ha movimentato ulteriormente una occasione solenne e importante a cui presenziava il Presidente del Consiglio Mario Monti. 
 Ed ecco la frase che ha innescato la polemica: per tanti versi Mussolini aveva fatto bene ma "il fatto delle leggi razziali è stata la peggiore colpa". L'Italia "non ha le stesse responsabilità della Germania" ma "ci fu una connivenza che all'inizio non fu completamente consapevole". 
 Per Bersani, "La giornata memoria dovrebbe servire per farci riflette su come l'umanità possa precipitare in un abisso. Berlusconi ha usato l'occasione per una manovretta elettorale, per richiamare un po' di voti di una destra fascistoide, addirittura strizzando l'occhio a Mussolini. Una cosa indecente". 
 Se Pierferdinando Casini le bolla come "sciocchezze", per Vendola il Cav è "un falsario che dovrebbe solo tacere visto che l'Italia non può dedicare loro una giornata di commemorazione". Il segretario del Pd Bersani sottolinea che in una "giornata di comune riflessione" il Cavaliere a fatto "una manovretta elettorale" per raccogliere i voti di "una destra fascistoide". Per Diliberto (Pdci) quelle parole sono la "prova della sua contiguità con l'estrema destra" mentre per Antonio Ingroia "il Cav è la vergogna d'Italia visto quale è il suo modello politico". Per Paola Concia quelle battute sono "un pugno in faccia", affermazioni "inaudite" per Anna Finocchiaro: "inaccettabili per tutti gli italiani che amano la democrazia". "Parole indegne"(Massimo Donadi), è "disgustoso",per la Serracchiani(Pd). Di Pietro definisce Berlusconi la "caricatura di Mussolini". La giornata inanella altre decine di reprimenda con l'eccezione di Adriana Poli Bortone che dice che "una vera politica sociale vide la luce con il fascismo" e di Angelino Alfano secondo il quale si tratta di "strumentali polemiche portate avanti, quasi con ritmo ossessivo, dalla sinistra si macchiano di qualcosa di più disonorevole poiché utilizzano la memoria per bassi scopi". 
    
