#titolo Nakoula Basseley Nakoula - Protagonisti
di Michele Esposito 
 Nessun pentimento. E una promessa che, con il Medio Oriente in fiamme, suona come una minaccia: quella di mostrare per intero il film anti-Maometto che ha innescato la furia islamica contro l'Occidente. Nakoula Basseley Nakoula, uomo dai mille nomi e dal passato oscuro che sostiene di essere la pedina-chiave della pellicola 'L'innocenza dei musulmani' è uscito allo scoperto e, optando per una radio americana in lingua araba, ha detto la sua sul lungometraggio incriminato. Tutte le affermazioni sul coinvolgimento del governo americano nel film sono ''divertenti e ridicole'', ha affermato Nakoula a Radio Sawa. 
 Dopo un'affannosa ricerca gli investigatori statunitensi avevano scoperto che, probabilmente, dietro lo pseudonimo 'Sam Bacile' si nascondeva proprio lui, questo cristiano copto di origini egiziane di 55anni, residente a Cerritos, a circa 40 chilometri a sud di Los Angeles. Alla radio l'uomo ha confermato di essere non solo uno dei produttori del film ma di aver anche pubblicato su Youtube quello spezzone di 14 minuti che e' bastato a infiammare le piazze islamiche. Un gesto che Nakoula rifarebbe. ''No, non me ne pento. Sono addolorato per la morte dell'ambasciatore Usa, ma non mi pento di averlo fatto'', ha affermato il sedicente produttore ammettendo che starebbe pensando di ''pubblicare la pellicola integrale". "Ho un messaggio per il mondo intero e non solo per i musulmani - ha detto alla radio - spero che vedrete il film integrale prima di giudicare". 
 Ma chi e' Nakoula Basseley Nakoula? Il suo passato e' puntellato da crimini e denunce. Nel 1997 fu condannato per spaccio di pseudoefredina - uno dei componenti principali delle metanfetamine - a un anno di carcere e tre di liberta' vigilata. Tredici anni dopo l'uomo torno' davanti ai giudici, accusato di frode fiscale e falsa identita'. Tanti i nomi usati da Nakoula per ingannare il fisco: da Ahmad Handy a P.J. Tobacco fino a quel Robert Bacily dalle chiare assonanze con il nome del regista 'fantasma' Sam Bacile. Nakoula fu condannato ad una multa di quasi 800mila dollari e a 21 mesi di prigione, dalla quale e' uscito nell'estate del 2011.    Giusto in tempo, sembrerebbe, per produrre e girare il film anti-Maometto, sebbene l'uomo abbia negato di esserne il regista ma solo uno dei produttori e assistenti alla logistica. E, in effetti, la porta di ingresso della sua casa di Cerritos compare in una delle scene del trailer del film. Che avrebbe un altro cristiano egiziano tra i suoi uomini-chiave: Joseph Nassralla Abdelmasih a capo dell' associazione filo-cristiana Media for Christ, che nel 2011 ottenne il permesso amministrativo per girare la pellicola. 
 Una pellicola che, per ora, sembra non aver sconvolto piu' di tanto Nakoula. Il Primo emendamento della Costituzione Usa, garante della liberta' di espressione, lo 'proteggerebbe' del resto da una nuova incriminazione. Chissa' se a scomporlo e' stata invece la taglia da 72mila euro messa sulla sua testa dalle  tribu' afghane Shinwar e Momand. Una taglia che rischia di varcare l'Atlantico tanto che Nakoula, ieri sera, ha chiesto la protezione della Polizia della California.  
