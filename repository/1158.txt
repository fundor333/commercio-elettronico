#titolo Alessandro Sallusti - Protagonisti
Alessandro Sallusti, direttore de 'Il Giornale', e' stato condannato a 14 mesi di carcere dalla Cassazione, che ha cosi' confermato il verdetto emesso dalla Corte d'Appello di Milano il 17 giugno 2011 per diffamazione aggravata. La vicenda riguarda l'omesso controllo di un articolo pubblicato nel 2007 da Libero (il quotidiano che all'epoca dirigeva). A fianco del giornalista non solo i colleghi ma anche politici e associazioni. Gli appelli si susseguono. 
 Nato nel 1957, Sallusti ha lavorato a Il Giornale con Indro Montanelli per poi passare a Il Messaggero, ad Avvenire e al Corriere della Sera. E' stato condirettore e poi direttore di Libero. Nel  2009 condirettore de Il Giornale insieme a Vittorio Feltri. L'anno successivo ha assunto la carica di direttore del quotidiano della famiglia Berlusconi, mentre Feltri viene nominato direttore editoriale fino a quando torna a Libero, entrando in polemica con Sallusti. 
 La V Sezione Penale ha ora condannato Sallusti a 14 mesi di carcere e anche alla rifusione delle spese processuali, a risarcire la parte civile e a pagare 4.500 euro di spese per il giudizio innanzi alla Suprema Corte. Ci sarà, invece, un nuovo processo per il cronista Andrea Monticone imputato insieme a Sallusti. 
 La decisione su dove e come il giornalista dovrà scontare la pena, passa nelle competenze della magistratura di Sorveglianza di Milano. Lo si è appreso da fonti della stessa Cassazione. Al Tribunale di Sorveglianza i legali di Sallusti potranno chiedere le misure alternative al carcere. 
 La decisione su Alessandro Sallusti è "sconvolgente", per il segretario Fnsi Franco Siddi. "E' una norma illiberale nell'ordinamento di paese dalla costituzione democratica - aggiunge Siddi all'ANSA - che sconfigge e mortifica la libertà di espressione, e priva un uomo della libertà personale. I giornalisti sapranno dare una risposta unitaria e straordinaria, oggi dobbiamo sentirci tutti condannati come Sallusti".  
