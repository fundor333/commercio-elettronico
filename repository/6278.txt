#titolo Massaggi, meglio open air - Terme e spa - Salute e Benessere
  I massaggi, se eseguiti all'aperto circondati  da un paesaggio naturale (dalla campagna alla montagna, al bosco, oppure al rumore del mare e delle foglie degli alberi), sono ancora più efficaci. Per diversi motivi: innanzitutto la luce naturale lavora a livello celebrale favorendo il relax e aiutando a scaricare le tensioni muscolari. 
In secondo luogo, la respirazione diventa più profonda, mentre rallenta il battito cardiaco, in modo da staccare più facilmente la spina, senza contare che i profumi dei fiori e delle piante svolgono una sorta di aromaterapia naturale che raggiunge i ricettori dell'olfatto in modo potente, per  facilitare il relax. Insomma, la nuova tendenza dei massaggi outdoor evidenzia molti benefici, in modo particolare per il riequilibrio sensoriale. Tant'è vero che le proposte in merito sono tante, che sia su una terrazza vista mare o in un parco rigoglioso, soprattutto per la fine estate quando il clima è più fresco e il caldo meno opprimente. Se nei resort tropicali già da tempo le offerte si indirizzano verso l'esterno (alla Royal Spa del Livingstone Hotel presso le Cascate Vittoria nello Zambia, per esempio, propongono, adagiati in eleganti gazebo lungo il fiume,  il trattamento Lwiindi, un rituale viso-corpo un tempo riservato alle principesse africane), in Italia è una novità molto più recente. Come i Garden Massage immersi nel verde di un giardino degradante verso il mare tra cespugli di lavanda e pareti di buganvillee che sono molto richiesti  allo Splendido Hotel di Portofino o le sedute di shiatzu (ma anche di yoga, di stretching e di un'altra tecnica di digitopressione meno conosciuta, lo Jin Shin Do) a bordo piscina  alla Principe Spa dell'Hotel Principe di Forte dei Marmi. Molto vasta la carta dei trattamenti open air del Fonteverde Tuscan Resort & Spa a San Casciano dei Bagni (in provincia di Siena): dal massaggio fisioterapico al tailandese, al bionergetico, praticamente tutte le offerte benessere, a meno che richiedano apparecchiature o metodologie particolari, possono essere apprezzate immerse  nella campagna toscana. Anche alla spa Tiberio del Capri Tiberio Palace ci si può rigenerare godendo dalla terrazza il panorama dell'isola con i trattamenti Splendore Immediato (maschera al cuoio capelluto, scrub alle mani e  massaggio piedi e gambe all'olio di menta piperita) e Sodashi Signature Massaggio Corpo. 
E' più facile staccare la spina se si è circondati dal verde dei campi da golf, come  al Verdura Golf  & Spa Resort a Sciacca (Agrigento), se si chiede di provare sulla terrazza della propria camera una delle specialità (tra cui il massaggio agli aromi siciliani, quello per il golfista o lo scrub al sale marino) a base di estratti di piante mediterranee.   (ANSA).  
