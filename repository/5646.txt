#titolo Con 'Pic du Vol' torna la bevanda degli dei 'a km zero' - Enogastronomia
  (ANSA) - AOSTA, 9 FEB - Bevanda diffusa anticamente dall'Egitto alla Scandinavia, passando per i popoli indoeuropei dell'Asia e dell'Europa, considerata sacra ai Celti, e da sempre denominata 'bevanda degli dei', l'idromele torna in Valle d'Aosta rivisitato in chiave moderna con il nuovo 'Pic du vol', prodotto dalle Distillerie Saint-Roch. 
L'idromele, dal greco antico 'hydor' (acqua) e 'meli' (miele), e' il fermentato del dolce delle api, conosciuto dall'uomo prima del vino e della birra. Bastava sottrarre del miele dagli alveari selvatici e aggiungere acqua, la fermentazione dei lieviti naturalmente presenti nel miele faceva il resto. 
La riscoperta dell'idromele e' il frutto di un percorso di ricerca, studio e sperimentazione che ha portato alla creazione della bevanda realizzata con il pregiato miele della Valle d'Aosta e l'acqua delle montagne, nell'ambito di una filiera completamente 'a km zero'. 
Caratterizzato da un'etichetta nella quale sono presenti l'ape, tratta da una stampa d'inizio '900 , l'acqua alpina, il miele, l'idromele 'Pic du vol' e' un prodotto nel contempo antico e moderno, capace di accompagnare i cibi della cucina tradizionale, ma anche, nella sua versione frizzante, gli aperitivi e i dopo cena abbinato ad un cioccolato amaro o ad un sigaro. 
Servito doverosamente a bassa temperatura, circa 10 gradi, la sua freschezza e' accompagnata da aromi floreali e fruttati e note equilibrate. Ideale prima del pasto, si accompagna bene anche ad arrosti di carni rosse e carni dolci di maiale cosi' come ai dessert, esaltandone con gentilezza le noti dolci e rotonde. (ANSA).  
