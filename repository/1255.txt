#titolo Vela: Soldini vede Capo Horn, speriamo nel vento buono - Nautica e Sport - Mare
  (ANSA) - ROMA, 22 GEN - Ventidue giorni dopo avere lasciato New York, e con quasi 6.800 miglia marine alle spalle (delle 13.225 totali da affrontare prima di approdare nella baia di San Francisco), il Vor 70 Maserati di Giovanni Soldini e' alle prese con uno dei passaggi piu' delicati e leggendari della cosiddetta 'Rotta dell'oro': Capo Horn. Nell'estrema punta meridionale della Terra del fuoco, che si trova nei cosiddetti '50 Urlanti', dove si scontrano gli oceani Atlantico e Pacifico, il velista milanese aspetta che il vento gli dia una bella spinta. ''Da ore ormai siamo fermi con l'equipaggio - racconta Giovanni Soldini, dal proprio telefono satellitare - vediamo la meta, ma non riusciamo a raggiungerla. Gli iceberg sono il problema principale, c'e' grande attesa a bordo, spero che tutto vada per il meglio''. (ANSA).  
