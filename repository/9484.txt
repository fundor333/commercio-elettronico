#titolo In Sud Africa montagna a piu' basso tasso erosione - Natura - Ambiente&Energia
  ROMA - E' in Sud Africa la montagna piu' ''forte'' del mondo. Secondo una nuova ricerca condotta dall'Helmholtz Centre per le Geoscienze di Potsdam (GFZ), il Tabel Mountain di Citta' del Capo ha il tasso di erosione piu' lento di tutto il pianeta. 
Sulle ripide catene montuose del mondo, gli agenti atmosferici e l'erosione - causata da vento, pioggia, ghiaccio, prodotti chimici e dallo scorrere dei fiumi - ''consumano'' continuamente le vette. Un processo comune che tuttavia sembra non appartenere alle montagne sud africane, simbolo della provincia del Capo Occidentale. 
Come riporta la rivista Geology, dato il clima e il paesaggio della regione, l'equipe di ricerca si aspettava di trovare un tasso di erosione pari a 50-100 millimetri per 1000 anni. Ma il Table Mountain e' ''un'eccezione alla regola'': il suo tasso di erosione e' di 2-7 millimetri per 1.000 anni, valore ritenuto ''tra i piu' bassi della Terra''. 
''E 'un risultato sorprendente: l'erosione di queste montagne e' probabilmente un migliaio di volte piu' lenta rispetto a quella delle Alpi del Sud della Nuova Zelanda - ha commentato Alexandru Codilean, geomorfologo del GFZ. - Pensiamo che la causa dei tassi di erosione molto bassi siano le particolari rocce di quarzite che compongono queste montagne: quando le si colpisce con martelli, sembra che si stia colpendo una porta di metallo. Sono rocce veramente molto forti.'' (ANSA)  
