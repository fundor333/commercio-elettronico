#titolo Nicolais, Governo si renda conto che la ricerca è una necessità - Ricerca e Istituzioni - Scienza&Tecnica
  L'auspicio che ''in futuro il governo si renda conto che la ricerca non è un fiore all'occhiello, ma una necessità per lo sviluppo'' è stato espresso dal presidente del Consiglio nazionale delle ricerche (Cnr), Luigi Nicolais, che ha firmato a Trento un accordo con la Provincia autonoma per la nascita di un'area di ricerca Cnr in Trentino. 
''La ricerca  - ha sottolineato Nicolais - non è una spesa, ma un investimento. Col numero attuale di ricercatori non possiamo essere competitivi. Se l'Italia non si rende conto che la competitività delle imprese è basata principalmente sulla capacità delle stesse imprese di riempire di conoscenza i prodotti, quindi di competere sulla qualità e sull'innovazione e non sul costo della manodopera, non riusciremo mai a essere tra i primi Paesi del mondo''. 
Secondo Nicolais ''c'é stato un grande cambiamento di politiche industriali nel mondo. Una volta che il sistema si è globalizzato i Paesi europei devono sempre di più diventare Paesi in cui la produzione della conoscenza e l'utilizzazione della conoscenza prodotta rappresentano i punti di forza per la competizione delle nostre imprese''. 
Il presidente del Cnr ha rilevato inoltre che ''con questo accordo di programma sicuramente potremo arricchire di personale i nostri istituti, la nostra area di ricerca, purtroppo soltanto di personale a tempo determinato, perché per l'assunzione nel Cnr di personale a tempo indeterminato abbiamo bisogno delle autorizzazioni governative, del ministero dell'Università e ricerca, del ministero delle Finanze, del dipartimento della Funzione pubblica. Questo ovviamente non lo possiamo decidere noi. Possiamo solo auspicarlo''.  
