#titolo 'I migliori del mondo' con 'Puyolazo' - Visto da...
  (ANSA) - MADRID- ''I migliori del mondo'', titola oggi Marca. Vale gia' come la Coppa il primo passaggio in finale della storia della Nazionale spagnola per la stampa iberica, che osanna i vincitori dopo l'1-0 rifilato ieri sera alla Germania 
 ''La migliore Spagna, in finale'', titola El Pais. ''La Spagna tocca la gloria'', insegue Abc; ''Gloria rossa'', urla a tutta pagina El Periodico. ''Siamo i migliori'', assicura El Correo, mentre per El Mundo e' semplicemente ''La miglior Spagna'' a vincere. Publico assicura con un titolo a tutta pagina ''La Rossa si' ce la puo' fare''.     Per i quotidiani catalani impossibile non dedicare l'apertura al capitano del Barcellona e autore del gol, il 32enne Carles Puyol: ''Puyolazo'' (gran colpo di Puyol), titolano Sport e Mundo Deportivo a tutta pagina.        La foto del difensore catalano con il pugno in aria che festeggia il gol abbracciato da tutti i compagni campeggia praticamente in tutti i quotidiani, inclusi quelli economici. ''La Seleccion ha dato una ripassata alla potentissima Germania'', scrive nella didascalia Sport. 
 ''E domenica saremo campioni del mondo'', insiste Marca, vicino al nazionalismo spagnolo, che ricorda come il polpo Paul avesse azzeccato il pronostico della partita. Il quotidiano madrileno e madridista parla di ''opera d'arte'' di Puyol, ed ammette anche che ''la rossa e' stata piu' Barca che mai'' con un possesso di palla e azioni continue. As e' convinto che ''ci aspetta la gloria'' e apre il suo articolo al grido di ''Ce l'abbiamo fatta''. Per El Pais, la Roja e' stata ieri notte ''sublime ma capace di rimboccarsi le maniche quando ce n'e' stato bisogno''. Anche per La Vanguardia la partita ''e' stata  uno spasso, una lezione, un'esibizione, un trionfo meraviglioso''. 
 I festeggiamenti per la storica vittoria delle Furie Rosse hanno dilagato per tutta la Spagna e milioni di persone sono scese in strada per celebrare una vittoria mai assaporata. I quotidiani riportano le foto di tutte le piazze del Paese - dalla Galizia ai Paesi Baschi, da Barcellona a Siviglia e alle isole - in balia della marea rossa, che ha festeggiato fino a tarda notte ma senza provocare incidenti di rilievo.  
