#titolo Piccoli squali sempre in allerta - Primopiano Ragazzi
  Sembrano sonnecchiare tranquilli, in attesa di venire al mondo, completamente ignari di quello che accade intorno a loro. E invece i piccoli di squalo sono sempre in allerta. Già durante il loro sviluppo all'interno dell'uovo sono capaci di percepire l'avvicinarsi di un predatore e, per sfuggirgli, riducono al minino i movimenti delle branchie con cui respirano sott'acqua. Lo dimostra uno studio dell'universita' dell'Australia occidentale pubblicato sulla rivista Plos One. 
I ricercatori hanno studiato da vicino il comportamento di alcuni squali bamboo quando ancora racchiusi nelle uova, ed erano perciò degli embrioni. Per analizzare le loro reazioni hanno fatto un esperimento nel quale hanno utilizzato delle cariche elettriche per imitare l'avvicinamento di un predatore. I ricercatori hanno scoperto che i piccoli squali riescono ad avvertire il pericolo già nell'uovo e, per sfuggire al predatore, riducono al minimo i loro movimenti, rallentando addirittura quelli delle branchie.   
Rimane ancora da chiarire come i piccoli squali riescano a percepire la minaccia, ma l'ipotesi più probabile è che utilizzino dei recettori molto sensibili simili a quelli che usano gli adulti per riconoscere i campi elettrici generati dalle prede. La scoperta dimostra quanto sia  forte il naturale istinto di sopravvivenza degli squali e potrà essere molto utile in futuro per sviluppare nuovi sistemi per allontanare gli squali dal tratti di mare più frequentati dall'uomo.  
