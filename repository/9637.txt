#titolo I 10 posti piu' visitati del Sudafrica - Scopri il Sudafrica
Nel 2009 oltre 9 milioni di turisti  - per l’esattezza 9.591.828 -  provenienti da tutto il mondo hanno visitato il Sudafrica. 
Le mete preferite per scoprire un paese con paesaggi da favola, pieno di vita, vibrante di forza ed energia sono: 1.     Il Kruger National Park  
Tra i maggiori al mondo per estensione, diversità di specie faunistiche, organizzazione e presenze turistiche, il Parco Nazionale Kruger è il più famoso ed antico parco nazionale del mondo. Con ben 8 accessi, il Parco occupa una vasta area tra il Mpumalanga e il Limpopo e può essere visitato sia con la propria auto, sia partecipando a safari con jeep scoperte guidate da esperti rangers. Attorno al Kruger sorgono varie riserve private,  dotate di lodge e di guide che organizzano escursioni in fuoristrada. 
Tappa immancabile di un viaggio in Sudafrica, il Kruger ha la più alta concentrazione di mammiferi del mondo, con 147 specie di animali. 2.    Cape Town  
Incastonata in uno scenario unico al mondo tra la Table Mountain e la splendida baia, è la più incantevole metropoli sudafricana. La Table Mountain è l’icona più rappresentativa della città, meta preferita dai turisti. Grazie a una spettacolare funivia, si sale in pochi minuti in cima alla montagna dalla quale si gode di una vista a 360° sulla città e i suoi dintorni.  3.    Le Winelands 
Cape Town è la porta d’accesso alle principali terre del vino sudafricano. Paarl, Stellenbosch, Franschhoek, Constantia sono tutti nomi di zone vinicole a circa un’ora di strada da Cape Town, immerse in favolose valli, con oltre 100.000 ettari di vigneti. Qui il vino è stato prodotto per la prima volta nel 1659 e oggi costituisce una grande industria che ha portato il vino sudafricano ad essere conosciuto ed apprezzato in tutto il mondo. Nelle numerose aziende vinicole della zona si possono visitare le cantine e assaggiare le diverse varietà prodotte. 4.    La Garden Route 
Uno dei paesaggi più belli di tutto il Sudafrica. È una strada costiera da Cape Town a Port Elizabeth punteggiata da pittoresche cittadine e da splendide spiagge. Lungo questa costa, tra luglio e novembre, si possono scorgere, oltre a branchi di allegri delfini, decine di balene australi, megattere, balenottere di Bryde. Il top del “whale-watching” è nella False Bay (tipica per avere l’acqua più calda di 8°C rispetto alla costa Atlantica), nella Whale Coast, a Hermanus e a Gansbaai, regno quest’ultima dello squalo bianco e dove è possibile avvicinare il re degli oceani immergendosi in totale sicurezza all’interno di ampie gabbie. 5.    Johannesburg 
“Joburg” o “Jozi” come la chiamano i suoi cittadini è una moderna metropoli che ricorda il modello delle città americane. Cosmopolita e dinamica, è animata da locali jazz, nightclub, teatri e bar aperti fino alle prime luci dell’alba. Melville, Melrose Arch, Sandton e Rosebank sono i quartieri più vivaci. Oltre al Museo dell’Apartheid e al Museum Africa, da visitare la Johannesburg Art Gallery dove vengono esposte opere di giovani artisti sudafricani.  6.    Il Blyde River Canyon 
Nella provincia di Mpumalanga, si trova il terzo canyon al mondo in ordine di grandezza, scavato dal fiume Blyde per 20km di lunghezza e 700 metri di profondità. Il Blyde River Canyon è caratterizzato da una vegetazione lussureggiante e percorrendo la strada panoramica non mancano le vedute mozzafiato sulle formazioni particolari di quest'area: The Three Rondavel, Pinnacle Rock, God's Window, Bourke's Luck Potholes. 7.    Durban e la costa dell’Oceano Indiano 
Un paradiso per gli appassionati di surf, Durban e la costa nei suoi d’intorni offre tutto l’anno sole e attività sportive acquatiche. Qui è possibile assaporare un vero e proprio melting pot culturale, grazie soprattutto alla presenza della più grande comunità indiana del Sudafrica. E appena fuori dalla città chilometri di spiagge incontaminate che stupiscono per panorami e biodiversità.  8.    Il deserto del Namaqualand 
Un’area arida di 55.000 kmq, nell’area a confine tra Western e Northern Cape, che in primavera, tra fine agosto e settembre, esplode in un tripudio floreale di 4.000 specie. 
Uno spettacolo floreale affascinante e unico al mondo.  9.    I Monti Drakensberg 
Una catena montuosa nel KwaZulu Natal che conta più di 2000 specie di piante, molte delle quali non si trovano da nessun’altra parte al mondo, e 300 specie di uccelli. Spettacolare la veduta del vertiginoso Amphitheatre (parete rocciosa di 1.800m di basalto a forma di mezzaluna), del Cathedral Peak, dell’altopiano di Giant’s Castle, e delle Tugela Falls (seconde al mondo per altezza).  10.     Il Karoo 
Il Parco Nazionale del Karoo si trova nell'Eastern Cape e domina la parte centrale del Sudafrica. Nonostante sia un’area semidesertica è talmente ricca di specie vegetali da attirare l’attenzione degli specialisti di botanica di ogni parte del mondo. Basti pensare che, all’infuori dell’Asia, il Karoo è il più vasto altopiano della terra e ospita la più grande varietà di piante succulente esistenti sul pianeta.  
   
