#titolo Consiglio d'Europa: Italia non rispetta diritto al lavoro - Economia e lavoro - ANSA Europa
     (ANSA) - STRASBURGO, 24 GEN - L'Italia tra il 2007 ed il 2010
non ha rispettato il diritto al lavoro dei cittadini. E' il
giudizio contenuto nel rapporto annuale del comitato europeo dei
diritti sociali del Consiglio d'Europa. Il comitato, che ha il
compito di monitorare il rispetto della Carta sociale europea da
parte degli Stati, ritiene che gli sforzi fatti dalle autorita'
nell'ambito delle politiche per l'impiego siano state
insufficienti.    Secondo il comitato gli sforzi sono stati insufficienti sia
sul fronte della lotta alla disoccupazione che su quello della
creazione di impiego anche perche' l'Italia non ha consacrato
sufficienti fondi a misure volte alla dinamizzazione del mercato
del lavoro. Per il suo giudizio il comitato si basa sulle
informazioni fornite dal governo e sui dati eurostat relativi al
periodo 2007-2010. Tra i dati presi in esame vi sono il prodotto
interno lordo, i fondi destinati alle politiche occupazionali,
il tasso di occupazione, quello di disoccupazione, anche dei
giovani e di lunga durata. Nel valutare la situazione italiana
il comitato rileva che le informazioni fornite dal governo
italiano dicono molto poco sull'efficacia delle misure prese per
favorire l'impiego. Il comitato si domanda quindi se le
autorita' hanno fatto un bilancio delle politiche attuate, e
piu' in generale come viene valutata la loro efficacia. Secondo
il comitato le informazioni date dal governo hanno invece
permesso di stabilire che in Italia viene rispettato il diritto
all'orientamento e alla formazione professionale, cosi come le
pari opportunita' lavorative e professionali delle donne. (ANSA).
