#titolo Iran: ok Ue a applicazione stretta sanzioni ottobre - Politica estera, sicurezza e difesa - ANSA Europa
     (ANSA) - BRUXELLES, 21 DIC - L'Ue ha approvato le misure per
l'applicazione della nuova stretta di sanzioni contro l'Iran
decise a meta' ottobre, che prevedono restrizioni per le
attivita' finanziarie, le importazioni di idrocarburi in Ue e le
esportazioni. Sono poi state aggiunte alla 'lista nera' europea,
che implica il blocco dei visti e il congelamento dei beni,
altre 18 societa' e un individuo. L'obiettivo e' far pressione
su Teheran perche' riprenda i negoziati sul programma nucleare. Le nuove sanzioni, decise lo scorso 15 ottobre, saranno in
vigore a partire da domani, quando saranno pubblicate sulla
Gazzetta Ufficiale dell'Unione europea. Queste, che si
aggiungono all'embargo petrolifero adottato a luglio, di fatto
vietano tutte le transazioni tra le banche europee e quelle
iraniane, con restrizioni anche per la banca centrale di
Teheran, tranne eccezioni da valutare caso per caso e previa
autorizzazione. Rafforzate anche le restrizioni sul trasporto di
gas e petrolio del loro import. Con le ultime aggiunte alla
lista nera, salgono a 490 le societa' e a 105 le persone fisiche
sottoposte al congelamento dei beni e al blocco dei
visti.(ANSA).
