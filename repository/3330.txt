#titolo Carne cavallo: Ue, via libera a test Dna e antinfiammatorio - Agroalimentare - ANSA Europa
  BRUXELLES - Via libera alla raccomandazione della Commissione europea per effettuare una raffica di  test  su prodotti a base di  carne di manzo  al fine di identificare sia l'eventuale presenza del Dna della carne di cavallo, sia tracce di fenilbutazone, l'antinfiammatorio utilizzato soprattutto per i cavalli da corsa. Lo ha annunciato la Commissione europea precisando che entrera' in vigore da oggi fino alla fine di marzo. In quel periodo l'Italia dovra' effettuare 200 test rispetto al piano europeo previsto. 
   
 Questi test saranno  cofinanziati dall'Europa  nella misura del 75% e non del 50% come inizialmente proposto. L'Italia non ha pero' dato il proprio consenso alla raccomandazione Ue. Il rappresentante italiano - hanno indicato all'Ansa fonti Ue - ha fatto notare ai partner che per ''l'Italia, che non ha riscontrato problemi sul suo territorio, i nuovi test comportano oneri e impegni gravosi quando spetta a chi esporta dare tutte le garanzie''. 
   
 Nel nostro paese, infatti, ha detto il rappresentante secondo quanto riferiscono le fonti, ''c'e' un sistema capillare di tracciabilita' che funziona e che non sono state rilevate le problematiche riscontrate nel Regno Unito, in Irlanda, Francia e Lussemburgo''. E ha aggiunto che ''l' Italia  importa cavalli per macellarli e destinare la carne al proprio mercato, applicando tutte le normative europee, quindi vorrebbe maggiori garanzie dai Paesi esportatori: un principio che e' alla base della legislazione alimentare europea''. 
   
 In Europa e' l'Italia il  primo importatore  di puledri vivi destinati al macello o all'ingrasso e il primo consumatore di carne di cavallo.      I rappresentanti per la sanita' degli Stati membri si riuniranno nuovamente a Bruxelles martedi' 19 febbraio: un incontro tecnico per parlare della metodologia da seguire nell'attuazione dei test in quanto - secondo le fonti - c'e' chi ha avanzato l'ipotesi che l'identificazione della carne via il Dna non sia affidabile. Il commissario alla salute  Tonio Borg  ha ''accolto con favore la rapida approvazione del piano di test'', e fara' il punto della situazione lunedi' 25 febbraio a Bruxelles, con i ministri dell'agricoltura e della salute europei. 
   
    
