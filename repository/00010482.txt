#titolo Morti avvelenati dieci elefanti pigmei a rischio estinzione - Natura - Ambiente&Energia
  (ANSA) - MILANO, 29 GEN - Dieci elefanti pigmei, a rischio di estinzione, sono stati trovati morti in una riserva naturale nel Borneo, in Malesia, e probabilmente sono stati avvelenati. A riportarlo e' la Bbc. 
Gli animali, che hanno tutti sofferto di emorragie interne, sono stati trovati l'uno vicino all'altro nello spazio di tre settimane. Un elefante di 3 mesi e' stato ritrovato a fianco della madre, mentre cercava di svegliarla. ''Si pensa che gli animali - spiega Sen Nathan, capoveterinario della Rara Forest Reserve in Malaysia nel Borneo - fossero tutti parte dello stesso gruppo familiare, e che avessero un'eta' compresa tra i 4 e 20 anni''. I corpi di 4 di loro sono stati rinvenuti la settimana scorsa, e altri 4 morti o morenti due giorni dopo. 
Inoltre altre due carcasse, decomposte, sono state trovate all'inizio dell'anno. ''Pensiamo che tutte queste morti - continua Nathan - siano collegate''. Gli elefanti sono stati trovati con le loro zanne, il che indica che non sono stati uccisi da bracconieri, e nessuno di loro aveva ferite da arma da fuoco. Sono stati prelevati dei campioni per dei test, ma secondo Nathan i ''danni al sistema digestivo fanno sospettare un avvelenamento acuto. Le analisi confermeranno se e' stato deliberato o meno''. 
Secondo il Wwf ci sono meno di 1.500 elefanti pigmei nel Borneo in liberta', molti dei quali nello stato di Sabah. Sono la piu' piccola sottospecie di elefanti, con faccia infantile, coda lunga e zanne dritte. Sono minacciati dal disboscamento, dalla caccia e dall'aumento dei contatti con gli uomini. 
(ANSA).  
