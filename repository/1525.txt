#titolo Porti: 7 mln a Viareggio, Marina Campo, S.Stefano e Giglio - Porti e Logistica - Mare
  (ANSA) - FIRENZE, 16 FEB - Oltre 7 milioni di euro per potenziare i porti di Viareggio, Porto Santo Stefano, Isola del Giglio e Marciana Marina. Cosi', spiega una nota, per i quattro porti commerciali toscani compresi nella nuova Autorita' portuale regionale, la Regione Toscana ha stanziato, con una delibera proposta dall'assessorato ad infrastrutture e trasporti ed approvata nell'ultima seduta della giunta, 7.160.000 euro di finanziamento per gli investimenti (6.200.000 euro) e le spese correnti di gestione e manutenzione (960.000 euro). 
Le risorse saranno suddivise in vario modo e con finalita' diverse. Al porto di Viareggio andranno 5 milioni di euro per gli investimenti di potenziamento dell'infrastruttura, in particolare per la mitigazione dei problemi di insabbiamento del porto e per la manutenzione, cioe' per il dragaggio dell'imboccatura, la realizzazione della nuova banchina commerciale e la manutenzione delle opere e delle attrezzature portuali e degli impianti elettrici ed il rifiorimento delle scogliere. Inoltre a Viareggio saranno assegnati 700.000 euro per le spese correnti. 
Al porto di Marina di Campo (Livorno), all'Isola d'Elba, andranno 800.000 euro per il dragaggio dei fondali e per indagini e rilievi necessari per la redazione di un nuovo piano regolatore portuale. A Marina di Campo andranno inoltre 100.000 euro per le spese correnti. Allo scalo di Porto Santo Stefano sono stati assegnati 300.000 euro di fondi da destinare ad investimenti, in particolare per finanziare la manutenzione straordinaria delle opere portuali, piu' 110.000 euro per le spese correnti. Infine al porto dell'Isola del Giglio andranno 100.000 euro di fondi per investimenti infrastrutturali, che saranno destinati al dragaggio dello specchio acqueo ed al mantenimento in efficienza delle opere portuali. Al Giglio andranno anche 50.000 euro per le spese correnti.  
