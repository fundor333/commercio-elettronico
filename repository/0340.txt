#titolo Mitt 'minaccia' i Muppets: è tormentone - Mondo
'Big Bird' è in pericolo: il candidato repubblicano alla Casa Bianca Mitt Romney, durante il primo dibattito presidenziale, ha promesso che se arriverà alla Casa Bianca, taglierà i fondi alla Pbs, la stazione tv del moderatore Jim Lehrer, e anche quella su cui va in onda il grande canarino di Sesame Street, la trasmissione 'educativa' per bambini più famosa d'America. 
 "Mi spiace Jim, amo Pbs, amo 'Big Bird', mi piaci anche tu", ha affermato Romney, spiegando che tuttavia se eletto taglierà spese considerate non essenziali per ridurre il debito. Tra queste, l'eliminazione dei sussidi alla Pbs. E sulla rete la frase è già diventata un tormentone, tanto che su Twitter l'utente @FreeBigBird ha guadagnato 26.000 seguaci in meno di dodici ore, ed è stato oggetto di 17.000 messaggini al minuto da parte degli altri iscritti. Ma non solo, per 'salvare' il pennuto giallo, sulla rete qualcuno ha lanciato l'idea di dare vita ad un 'Occupy Big Bird'. 
 Anche diverse star dello spettacolo Usa si sono schierate a difesa di Big Bird, il mega canarino giallo che è tra i personaggi del Muppets. Netta Woopi Goldberg: "Per carità, tagliate tutto, a partire dalle spese del Congresso, ma non toccate BigBird". Una conduttrice della tv del mattino, Sherry Sheperd, la butta in politica, prendendo in giro Mitt Romney, citando la famosa gaffe sui parassiti, che vivono alle spese dello stato: "Caro BigBird, ora anche tu fai parte del 47%". 
 OBAMA, BIGBIRD? NON SAPEVO FOSSE COLPEVOLE DEFICIT -  Lo stesso Barack Obama, parlando in Colorado, ha preso in giro il suo concorrente. L'estratto del suo comizio è visibile su www.potus2012.it. 
 "Ieri, quando qualcuno gli ha chiesto cosa farebbe per abbattere il debito e ridurre la spesa, Romney ha risposto che la soluzione è tagliare i fondi per la televisione pubblica, la Pbs. Questa è stata la sua risposta - ha incalzato Obama tra i fischi del pubblico - e io voglio dirvi che finalmente qualcuno ha deciso di andare giù duro contro BigBird. Era ora - ha proseguito sarcasticamente - perché nessuno di noi finora sapeva che BigBird è il vero responsabile del boom del debito pubblico". A quel punto, dal pubblico, qualcuno ha urlato "Elmo", un altro personaggio dei Muppets. E Obama rilassato e divertito, ha replicato: "Anche Elmo? Può essere". 
    
