#titolo OPEN DAYS: CHIODI, ABRUZZO GUIDA PARTITA SU MACROREGIONE - Cooperazione Internazionale
     (ANSA) - PESCARA, 5 OTT - Sara' l'Abruzzo per tre giorni a
guidare a Bruxelles l'importante partita della Macroregione
Adriatico-Jonica. Nel cuore dell'Europa politica, infatti, sono
previsti, da lunedi' a mercoledi', gli Open Days nei quali
l'Abruzzo e' leader partner del consorzio della Macroregione
Adriatico-Jonica. 
   Il presidente della Regione, Gianni Chiodi, mercoledi'
mattina aprira' e chiudera' la sezione degli Open Days dedicata
alla Macroregione, sezione alla quale prenderanno parte, tra gli
altri, i presidenti delle regioni Molise, Michele Iorio, e
Marche, Gian Mario Spacca, l'Ambasciatore italiano a Bruxelles,
Ferdinando Nelli Feroci, il Commissario europeo per gli Affari
marittimi, Maria Damanaki, e il Segretario di Stato degli Affari
italiani, Marta Dassu'.    ''A Bruxelles si stanno giocando partite importanti - ha
detto il presidente della Regione, Gianni Chiodi - e la nascita
della Macroregione Adriatico-Jonica e' una di queste. Si tratta
di un'area che conta oltre 25 milioni di abitanti con una
valenza strategica per l'Europa assolutamente primaria. L'Abruzzo e' al centro di questa partita, anche se l'Unione
europea ancora non appone nel bilancio risorse finanziarie
specifiche per le Macroregioni''. 
   Il passaggio della prossima settimana agli Open Days
rappresenta, secondo Chiodi, ''una pietra miliare per la nascita
della Macroregione'' e ''l'Abruzzo, diversamente a quanto
accaduto negli anni precedenti, e' dentro questo evento
partecipando all'origine del progetto stesso e non subendone gli
effetti successivamente. La verita' - ha concluso Chiodi - e'
che le Macroregioni si fanno a Bruxelles e non con convegni
locali autoreferenziali''. (ANSA).
