#titolo Ambiente:  Festival mondiale aree marine protette - Ambiente e Pesca - Mare
  (ANSA) - Santa Margherita Ligure (Genova) - Un festival mondiale sulle riserve marine. È questa la proposta lanciata dalla città di  Camogli  e dall' Area Marina Protetta di Portofino , in occasione di  Eudishow , la più importante manifestazione espositiva europea interamente dedicata al mondo della subacquea, in corso a Milano abbinata al Bit. 
 Da quando, nel 1960, fu istituita la prima riserva marina subacquea in Florida, la John Pennekamp Coral Reef State Park – ricordano i promotori dell'iniziativa - l'elenco delle riserve marine è andato lentamente allungandosi fino a raggiungere quasi 6000 aree protette in tutto il mondo anche se complessivamente esse tutelano solo l'1,2% degli oceani. L'Italia, lungo le sue coste può vantare ben 27 aree marine protette, dieci delle quali classificate come aree specialmente protette di importanza mediterranea tra cui, per esempio, quelle di Portofino, Tavolara, Capo Caccia, Plemmirio, Punta Campanella ben note a livello internazionale per la loro rilevanza turistica. 
 Per sottolineare l'importanza e il valore per tutta l'umanità di questi capisaldi della conservazione della natura, il Comune di Camogli e l'Area Marina Protetta di Portofino, con il patrocinio di Ministero dell'Ambiente, Regione Liguria, Università di Genova, MEDPAN, la rete delle aree marine protette del Mediterraneo, e Federparchi, hanno promosso la nascita a Camogli del Film Festival Internazionale sui Parchi Marini ribattezzato INMARE Film Festival (INternational MArine REserves Film Festival). 
 Durante il festival verranno premiate le migliori produzioni di filmati e documentari girati negli luoghi più significativi della conservazione del Pianeta blu. Il programma della manifestazione sarà arricchito da incontri, dibattiti, visite guidate e workshop aperti al pubblico.Simbolo del nuovo Festival di Camogli sarà una boccia di vetro che si trasfigura nel globo terrestre al cui interno nuota un pesce luna. (ANSA)  
