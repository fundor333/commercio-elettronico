#titolo EUROREGIONE:OGGI INCONTRO A TERMOLI PER SVILUPPO SOSTENIBILE - Cooperazione Internazionale
     (ANSA) - TERMOLI (CAMPOBASSO), 24 LUG - Confrontare e
approfondire progetti sulla Macroregione Adriatica: questo
l'obiettivo del primo incontro, tenutosi nel pomeriggio a
Termoli, dei quattro Network istituzionali delle
Regioni-Euroregione Adriatica, Forum delle Camere di Commercio
dell'Adriatico e dello Ionio, Forum delle Città dell'Adriatico e
dello Ionio, Forum delle Università-Uniadrion, operanti sul
bacino adriatico con lo scopo di promuovere uno sviluppo
sostenibile di carattere istituzionale, economico, culturale e
sociale. 
   "Abbiamo voluto questo incontro - ha detto il presidente
dell'Euroregione Adriatica, nonche' presidente della Regione
Molise, Michele Iorio - perché crediamo opportuno che i nostri
rispettivi Network si confrontino e approfondiscano, attraverso
contenuti chiari e condivisi, progetti e attività che possano
essere a base della Macroregione Adriatica che dovrebbe vedere,
nel prossimo novembre, l'avvio ufficiale attraverso la delega
del Consiglio Europeo alla Commissione per fissare i punti su
cui sviluppare l'azione". 
   I vari esponenti dei Forum delle Camere di Commercio, delle
Città e delle Università hanno condiviso l'opportunità di
mettere in comune, confrontandosi, programmazioni che possano
attivare progettualità strategiche nel campo della sicurezza,
del controllo ambientale, della pesca, del turismo, dei
trasporti, della ricerca scientifica e, in generale, della
cultura. Il tutto in una logica che possa vedere a breve la
Macroregione attivare un nuovo progetto e una nuova visione di
programmazione politica, economica e commerciale che interessi
un'area fondamentalmente omogenea, anche se con singole e forti
identità locali come quella del bacino adriatico. 
   Per Iorio sono stati raggiunti due obiettivi: ''Fare il punto
sul lavoro di ciascuno fino ad oggi e mettere a punto un
percorso comune che porti a un documento condiviso sullo
sviluppo di quest'area, da inviare all'Unione Europea e ai
rispettivi Governi".
