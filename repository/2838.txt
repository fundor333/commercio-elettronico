#titolo Calcio: monito Bruxelles, mercato troppo squilibrato - Internet e società - ANSA Europa
     (ANSA) - BRUXELLES, 7 FEB - Cartellino giallo della
Commissione Ue al mondo del pallone. Troppi squilibri nel
calciomercato che ogni anno muove 3 miliardi di euro, che pero'
girano solo tra i club piu' ricchi mentre meno del 2% arriva
alle societa' piu' piccole che i giocatori li allevano. Una
situazione altera gli equilibri dello sport. E' questa la
fotografia che emerge da uno studio pubblicato oggi da
Bruxelles, che ad aprile proporra' controlli sulle transazioni
finanziarie, una 'tassa fair play' a favore dei piccoli club, 
un tetto alle rose e nuove regole sui contratti.    Lo studio, realizzato da un consorzio composto dai think tank
Kea European Affairs (Belgio) e Centro per la legislazione e
l'economia dello sport dell'Università di Limoges (Francia),
registra che i trasferimenti nel calcio europeo ''sono piu' che
triplicati nel periodo 1995-2011, mentre gli importi spesi dalle
societa' per i trasferimenti sono aumentati di sette volte''. Una situazione che, secondo l'esecutivo di Bruxelles, ''esaspera
gli squilibri'', mentre il livello di ridistribuzione del
denaro, invece di compensare i costi della formazione dei
giovani calciatori, e' ''insufficiente a consentire'' ai club
piu' piccoli e ''sottrarsi al controllo esclusivo che le
societa' piu' grandi continuano a esercitare sulle competizioni
sportive''.    La Commissaria europea responsabile per lo sport, Androulla
Vassiliou ''riconosce appieno il diritto delle autorita'
sportive di definire le regole per i trasferimenti'', ma
sottolinea che ''tali regole  non assicurano un giusto
equilibrio nel settore del calcio ne' condizioni di equita' nei
campionati e nelle coppe''.    I risultati dello studio saranno analizzati dal gruppo di
esperti dell'Ue sulla 'Buona governance nello sport' nella sua
prossima riunione di aprile. Tra le proposte: una 'tassa di fair
play' sui trasferimenti da ridistribuire ai piccoli club;
trasparenza dei trasferimenti; tetto alle rose; regolamentazione
dei prestiti; limitare le 'proprietà di terzi' per ''impedire in
modo sproporzionato gli investimenti finanziari nello sport'';
stringere le regole di 'fair play' per evitare l'eccessivo
indebitamento. Inoltre ''per limitare i costi di trasferimento
gonfiati'' lo studio raccomanda che ''non sia consentito di
prolungare il 'periodo di protezione''' dei contratti ed una
revisione delle clausole di riscatto per far si' che esse siano
''proporzionate''.
