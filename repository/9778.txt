#titolo Casini a Montezemolo: 'Marciare divisi per colpire uniti' - Politica
Su Montezemolo "non do giudizi: ma talvolta si può marciare divisi per colpire uniti": Pier Ferdinando Casini, leader dell'Udc, risponde così a Montecitorio ai cronisti che lo interpellano all'indomani dell'attacco di Italia Futura alla "Lista Italia" annunciata dal suo partito a Chianciano. 
 Casini chiede "rispetto" per i militanti dell'Udc e assicura il suo impegno è per "unire". "Penso che sia molto importante avere rispetto per le persone e i militanti dei partiti" perché "senza rispetto non si va da nessuna parte e nulla di nuovo può essere costruito". 
 "Gli italiani - aggiunge - non capirebbero se in vista delle elezioni politiche del 2013 non riuscissimo a dar vita ad una nuova cosa frutto della buona politica e della società civile. Posso dire di aver registrato reazioni positive da parte dell'opinione pubblica" all'iniziativa centrista. "Io - aggiunge Casini - lavoro per unire un'area vasta che c'é nella politica italiana e che va dal Pd al Pdl, non mi interessa indugiare sulle polemiche e sui personalismi", aggiunge. "Andiamo avanti con tutte le persone che vogliono lavorare", conclude.  
