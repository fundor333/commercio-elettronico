#titolo Salute: esperta, cibo sano e no fumo contro infertilita' - Stili di vita - Salute e Benessere
     (ANSA) - ROMA, 28 SET - Una corretta prevenzione
dell'infertilita' deve partire dall'attenzione verso l'ambiente
e da stili di vita consoni e rispettosi dell'organismo. Parola
di Donatella Caserta, che questa mattina ha tenuto una lectio
magistralis sul tema nel corso del convegno ''Il Valore della
vita: tra scienza, legge e coscienza'', che si e' svolto questa
mattina in Senato. ''Oggi il desiderio di essere genitori, per
motivi sociali e altre ragioni, si e' spostato in avanti nel
tempo e stili di vita e ambiente, inteso come sostanze che
possono interferire con il nostro sistema endocrino, influiscono
moltissimo, perche' hanno piu' tempo per agire'', evidenzia
Caserta, che prova a stilare una classifica di comportamenti
potenzialmente corretti al fine di non danneggiare il corpo
umano.    ''Senza dubbio non fumare - prosegue l'esperta -
assoluta moderazione nel bere, in particolare per i piu'
giovani, che sarebbe meglio non bevessero, e poi molta
attenzione nei confronti dell'alimentazione. ''Quando parliamo
di stili di vita, infatti - aggiunge Caserta - l'attenzione
verso il cibo diventa un punto centrale. In tal senso
bisognerebbe cercare di mantenere un giusto peso, di stare
particolarmente attenti alla qualita' degli alimenti,
privilegiando quelli freschi rispetto a quelli confezionati, e
di prestare attenzione alle metodologie di cottura, cercando
sempre di cucinare nella maniera piu' semplice, perche' anche
dalla combustione si possono sprigionare sostanze che possono
essere tossiche per il nostro organismo''. 

  (ANSA).
