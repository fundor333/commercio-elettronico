#titolo PESCA: SINDACI SICILIANI, SU 'NOVELLAME' EVITARE DISPARITA' - Pesca Sicilia
     (ANSA) - MENFI (AGRIGENTO), 14 FEB - Evitare disparita' fra i
pescatori siciliani e scongiurare che le marinerie di Sciacca,
Menfi e Castelvetrano vengano penalizzate. Per questo i tre
sindaci Fabrizio Di Paola, Michele Botta e Felice Errante hanno
chiesto all'assessore regionale alla Pesca, Dario Cartabellotta,
di non limitare l'autorizzazione alla pesca del novellame solo
al Mar Jonio e Tirreno, escludendo le zone di mare tra Capo Feto
e la foce del Pantano Longarini. 
   Una modifica al recente decreto assessoriale per estendere le
autorizzazioni all'esercizio della pesca anche ai marittimi di
Castelvetrano, Menfi e Sciacca, che tiene conto del numero
esiguo di imbarcazioni presenti nell'area. Il documento unitario
e' stato sottoscritto ieri dai primi cittadini dei tre Comuni
che hanno incontrato l'assessore Cartabellotta, insieme a una
delegazione di pescatori. 
   ''Menfi, Sciacca e tutte le altre realta' della Sicilia
meridionale hanno chiesto dignitosamente un diritto, concesso ad
altri, e che permetterebbe loro di poter continuare a lavorare
onestamente, con le stesse opportunita' di tutti gli altri
pescatori siciliani - ha detto Botta - tra l'altro la
limitazione di pesca al proprio compartimento marittimo di
appartenenza garantisce la tutela del litorale, perche' nessun
peschereccio andra' a sottoporre la propria area di competenza a
sfruttamento intensivo, ma fara' in modo di garantire la
sussistenza faunistica anche per le stagioni successive''. (ANSA).
