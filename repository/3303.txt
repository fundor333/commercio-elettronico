#titolo La Volkswgen Golf GTI si 'sdoppia' con motori 220 e 230 Cv - Prove  e Novità - Motori
  ROMA - A pochi giorni dall'annuncio del ritorno dell'iconica Golf GTD, Volkswagen rivela che al prossimo Salone di Ginevra debuttera' anche la settima generazione della Golf GTI, un modello che da oltre trent'anni si identifica con ''grandi prestazioni e guidabilita' esemplare''. Per la prima volta la piu' sportiva delle Golf viene proposta con due livelli di potenza: 220 per la GTI oppure 230 Cv nel caso della GTI Performance. La coppia e' sempre di 350 Nm. Con il motore da 220 Cv l'auto accelera da 0 a 100 km/h in 6,5 secondi e raggiunge 246 km/h, mentre per la GTI Performance i valori diventano rispettivamente 6,4 secondi e 250 km/h. In entrambi i casi il motore della GTI e' un 4 cilindri TSI 2 litri turbo con iniezione diretta di benzina. Grazie alla presenza dello start/stop, la nuova versione della Golf e' gia' oggi in linea con la normativa Euro 6 che entrera' in vigore nel 2014 e consuma - nella versione con cambio manuale - soltanto 6 l/100 km con emissioni di CO2 limitate a 139 g/km. Rispetto alla precedente GTI, i consumi sono stati abbattuti del 18%. In abbinamento al cambio DSG a 6 rapporti, i valori diventano 6,4 l/100 km con il motore 220 Cv e 6,5 l /100 km con il motore 230 Cv. Le emissioni di CO2 sono rispettivamente di 148 e 150 g/km. 
A livello estetico, il carattere sportivo della GTI e' ben rappresentato dai cerchi Brooklyn da 17 pollici con pneumatici 225/45, dall'assetto ribassato, dagli specifici profili laterali, dal diffusore nel paraurti posteriore e dai gruppi ottici posteriori con plastiche brunite. Specifici per questo modello anche i due terminali di scarico singoli cromati ai lati del paraurti e le pinze dei freni verniciate in rosso. 
All'interno la Golf GTI ripropone il classico tessuto a scacchi scozzese come elemento caratterizzante dei sedili sportivi, il rivestimento nero per il tetto e la luce ambiente rossa. Di serie anche il volante sportivo e la pedaliera in alluminio. La commercializzazione nei principali mercati europei iniziera' in maggio. 
 
   
