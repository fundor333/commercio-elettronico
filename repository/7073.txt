#titolo La battaglia di Rajna Junakovic contro ''l'industria dei naufragi'' - Libri - Mare
  (ANSA) – Genova, 21 nov - ''Non è il mare il mio nemico'': si intitola così la storia romanzata di  Rajna Junakovic , la moglie del marconista che era a bordo del  Seagull , la nave mercantile battente bandiera ombra liberiana, affondata al largo della Sicilia nel febbraio 1974. 
 Fu lei a far avviare un'indagine sul disastro. La sua tenacia e la sua forza d’animo portarono alla sentenza di condanna degli armatori responsabili delle mancanti condizioni di sicurezza in cui il cargo era costretto a viaggiare. 
 Il romanzo di  Liliana Lanzardo , edito da  Mursia , è l’intensa storia romanzata di una donna che, a partire dalle sue esperienze nell’Europa travagliata dalle due guerre mondiali, sfocia, dopo la tragedia della Seagull,in una sua personale battaglia contro l’«industria dei naufragi» e in una coraggiosa lotta per una legislazione in difesa dei marittimi imbarcati sulle «carrette del mare». 
 Liliana Lanzardo  è nata a La Spezia e vive a Torino. Docente universitaria di Metodologie sociologiche e di Metodologie della ricerca storica a Torino, Milano e Trieste, ha condotto studi sulla classe operaia, sui partiti, su tematiche sociali e sulla fotografia. Si è dedicata giovanissima all’intervento politico ed è stata tra i fondatori della rivista «Quaderni Rossi». Tra i suoi lavori : Classe operaia e partito comunista alla Fiat, Storia orale e storie di vita, Dalla bottega artigiana alla fabbrica, 1840-1999. Attualmente scrive e illustra libri di favole.  
