#titolo Camere: via partita capigruppo in vista consultazioni  - Politica
  ROMA - Al via la partita per l'elezione dei presidenti dei gruppi parlamentari che vanno scelti entro mercoledì visto che dovranno salire al Quirinale per le consultazioni. Martedì pomeriggio si riuniranno i gruppi del Pd di Camera e Senato con all'ordine del giorno proprio l'elezione dei capigruppo. Escluso dai diretti interessati che in gioco ci siano i due uscenti, Dario Franceschini e Anna Finocchiaro, in gara fino all'ultimo per le presidenze delle Camere. Per i dem per Montecitorio in pole ci sarebbe il 'giovane turco' Andrea Orlando ma nei giorni scorsi erano circolati anche i nomi di Enrico Letta e Rosy Bindi. L'assemblea potrebbe, comunque, riservare qualche sorpresa visto che, diversamente da Palazzo Madama, non è necessario raccogliere le firme per presentare una candidatura ed è quindi possibile che a farsi avanti siano in molti e spetti direttamente al segretario dirimere la questione.  
 Domani sera scadranno, invece, i termini per la presentazione di candidature per la presidenza del gruppo Pd del Senato. Il nome che circola più insistentemente è quello di Maurizio Migliavacca ma anche altri, come Felice Casson o Giorgio Tonini, starebbero raccogliendo le firme per presentarsi come candidati. Tra i 'papabili' ci sarebbe, poi, anche l'attuale vice di Anna Finocchiaro, Luigi Zanda. Il capogruppo di Sel alla Camera dovrebbe essere Gennaro Migliore (al Senato gli eletti sono sette e dunque non è certo che verrà fatto un gruppo). Il Pdl dovrebbe puntare sull'ex ministro Renato Brunetta alla Camera e sull'ex presidente del Senato Renato Schifani al Senato. La Lega ha già eletto Massimo Bitonci al Senato (mentre alla Camera dove i parlamentari eletti sono 17 non è sicuro che venga fatto il gruppo). Scelta Civica dovrebbe puntare su Andrea Romano o Renato Balduzzi per la Camera e Mario Mauro o Linda Lanzillotta per il Senato. Il Movimento Cinque stelle ha già eletto Vito Crimi al Senato e Roberta Lombardi alla Camera.  
