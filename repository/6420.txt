#titolo Adele - Protagonisti
Nel lontano 2002 l'adolescente londinese Adele Blue Laurie Adkins non aveva idea di quello che la vita aveva in serbo per lei. Amava la musica e il canto, le sue eroine erano le Spice Girls, le Destiny's Child e Kylie Minogue. E aveva molte più chance di fare la cassiera che la popstar. 
   
 Dieci anni dopo Adele, in procinto di diventare mamma per la prima volta, ha venduto più hit di Madonna e Michael Jackson, il suo nome campeggia nel Guinness dei primati e ha scritto e interpretato Skyfall, la theme song dell'ultimo film di James Bond (con cui magari vincerà anche l'Oscar). 
 In 'Adele - One and Only', in uscita a novembre per Rizzoli, Sarah-Louise James racconta la fiaba di una ragazzotta inglese come tante, che però grazie al talento e alla capacità di regalare emozioni ruvide e spontanee, è passata da uno squallido appartamento a Tottenham, quartiere operaio nel nord di Londra, a una sontuosa villa nel Surrey.  
 Incurante della sua immagine ("Sono sicura di me stessa, anche quando leggo cattiverie sulla mia taglia"), Adele ha le idee chiare: "Non ho tempo di occuparmi di una questione futile come il mio aspetto fisico. Io non faccio musica per gli occhi, la faccio per le orecchie". 
   
    
