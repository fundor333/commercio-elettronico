#titolo Hyundai, ok 2012 ma a sorpresa -6% profitti in IV trimestre - Industria e Mercato - Motori
  ROMA - Chiude con risultati in crescita il 2012 di Hyundai Motor. Ma il superwon e gli indennizzi dovuti agli automobilisti Usa proprietari di vetture Hyundai che promettevano consumi di carburante inferiori a quelli effettivi poi rilevati dalle Autorita', hanno riservato una brutta sorpresa al costruttore coreano: un inaspettato calo del 6% del reddito operativo nel quarto trimestre, passato a 1.890 miliardi di won  (1,32 miliardi di euro) rispetto ai 2.000 miliardi dello stesso periodo del 2011. Ben al di sotto della previsione fatta da un pool di analisti per conto di Reuters, che fissava a 2.150 miliardi di won l'utile netto per il quarto trimestre del 2012. 
Il won sudcoreano invece si e' rafforzato dell'8% nel 2012 rispetto al dollaro, la maggiore rivalutazione dal 2009, riducendo cosi' gli utili provenienti dalle vendite oltreoceano e peggiorando, al tempo stesso, la competitivita' dei prodotti Hyundai. Nonostante questi incidenti di percorso, pero', Hyundai e' comunque riuscita a mantenere un trend di crescita positivo.     Nell'intero 2012, infatti, il fatturato globale della casa coreana e' cresciuto dell'8,6% rispetto al 2011, raggiungendo gli 84.470 miliardi di won (circa 58,35 miliardi di euro), sostenuto dall'aumento dei volumi e da un mix di prodotto sempre piu' competitivo. Il reddito operativo (+5,1% rispetto al 2011) si e' attestato a 8.440 miliardi di won (circa 5,83 miliardi di euro), con l'utile netto aumentato dell'11,7% fino a 9.060 miliardi di won (circa 6,26 miliardi di euro). 
Posizionata, insieme all'affiliata Kia, al quinto posto tra i costruttori mondiali, la Casa sudcoreana ha accantonato fondi per far fronte ai citati indennizzi nel mercato Usa che, secondo alcuni analisti, dovrebbero oscillare tra 300 e 400 miliardi di won cioe' 210-280 milioni di euro. 
Le previsioni di Hyundai per il 2013 prevedono una contrazione della domanda anche in alcuni dei mercati emergenti, una sempre maggiore competizione tra costruttori e politiche a livello generale meno favorevoli nei confronti dell'automobile. 
Ciononostante, Hyundai mira a commercializzare complessivamente 4,66 milioni di auto nel 2013, cioe' il 5,7% in piu' rispetto al 2012.  
