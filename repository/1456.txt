#titolo Aumenta raccolta eco-lampade - Rifiuti & Inquinamento - Ambiente&Energia
  ROMA - Sono state 1.639 le tonnellate di lampade a basso consumo raccolte nel 2012, grazie al contributo dei cittadini e, soprattutto, dei professionisti del settore illuminotecnico, con una crescita del 12% sul 2011. Un risultato che, seppure positivo, e' ancora distante dagli obiettivi europei. Lo ricorda Legambiente che con Ecolamp (Consorzio senza scopo di lucro che si occupa della raccolta di sorgenti luminose esauste) sara' nei centri commerciali e punti vendita in oltre venti localita' italiane il prossimo fine settimana per la seconda edizione della campagna informativa 'Illumina il riciclo' per un corretto smaltimento di lampade a basso consumo e per informare su comportamenti responsabili, a tutela della salute e dell'ambiente. 
Nella raccolta di lampade a basso consumo il pubblico professionale registra un aumento pari al 19% rispetto al 2011 mentre per i cittadini la crescita e' solo del 4%. Le lampade a basso consumo - ricorda una nota - possono essere riciclate fino al 95% potendo recuperare vetro, metalli e plastiche ed evitando, allo stesso tempo, la dispersione nell'ambiente della quantita', seppure minima (da 1 a 5 mg), di mercurio che questi prodotti contengono. 
Secondo il report 2012 delle Nazioni Unite sui Raee (Rifiuti di Apparecchiature Elettriche ed Elettroniche), categoria di rifiuti a cui appartengono anche le lampadine di nuova generazione giunte a fine vita che rappresentano l'80% per numero di pezzi, nel mondo ogni anno si producono dai 20 ai 50 milioni di rifiuti hi-tech che contengono 320 tonnellate di oro e 7.200 d'argento per un valore di 21 miliardi di dollari. Solo il 15% di questi tesori viene recuperato. 
Dunque, obiettivo di 'Illumina il riciclo' e' anche di spiegare cosa sono i Raee e di far sapere che e' possibile consegnare l'apparecchio o le lampadine esauste al negoziante in occasione dell'acquisto di un prodotto equivalente avvalendosi del ''ritiro uno contro uno''. In alternativa, ci sono le Isole Ecologiche comunali distribuite in tutto il territorio nazionale dove gettare il materiale nell'apposito contenitore. 
''Ogni anno - spiega Rossella Muroni, direttore generale di Legambiente - produciamo circa 20 milioni di tonnellate tra telefonini, lettori musicali, televisioni, computer, per non parlare di frigoriferi e lavatrici. Purtroppo sono pochi i cittadini che conoscono la normativa che regolamenta la raccolta e lo smaltimento di questi oggetti e troppi, invece, quelli che per ignoranza o pigrizia preferiscono buttarli nei comuni cassonetti della raccolta indifferenziata o abbandonarli in strada, causando un grave danno all'ambiente''. 
''Informiamo i cittadini - dichiara Fabrizio D'Amico, Direttore Generale del Consorzio Ecolamp - con l'auspicio che la raccolta differenziata diventi prassi comune e conosciuta e augurandoci che nei prossimi mesi il trend positivo di crescita della raccolta domestica di lampadine superi il  4 per cento registrato a fine 2012''.  
