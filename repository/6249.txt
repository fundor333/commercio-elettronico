#titolo Droga: allarme Ue, Europa chiave in produzione e know how - Giustizia e diritti civili - ANSA Europa
     (ANSA) - BRUXELLES, 31 GEN - L'Europa ha assunto un ruolo
chiave nella messa a disposizione di know how e nella produzione
delle droghe, dalla cannabis alle droghe sintetiche, inclusa
l'eroina. E' l'allarme lanciato dal primo Rapporto Ue sul
mercato della droga, che e' ''sempre piu' rapido a reagire'' ai
cambiamenti, ma anche ''piu' fluido'', con ''nuove strade'' e
consegne multi-sostanza sempre ''piu' comuni''. A pesare c'e'
poi Internet, ''facilitatore importante'' usato anche per
vendita e marketing degli stupefacenti. L'Europa, nel nuovo mercato della droga, e' infatti diventata
''fonte chiave globale'' per il precursore chimico usato per
produrre l'eroina, l'anidride acetica, e ''attore importante''
nel packaging, marketing e promozione di prodotti che contengono
nuove sostanze psicoattive. Ma non solo. L'Ue e' anche citata
come ''fonte chiave di expertise e know how'' per la
coltivazione intensiva di cannabis, per la produzione di droghe
sintetiche e l'occultamento di cocaina. ''Per le droghe
sintetiche, e sempre di piu' per la cannabis, l'Europa resta
un'importante regione di produzione'', ha affermato il direttore
del Centro europeo per il monitoraggio delle droghe (Emcdda)
Wolfgang Goetz, spiegando che ormai a essersi innescata e' la
''tendenza a produrre sostanze illecite vicino ai rispettivi
mercati di consumo, dove e' meno probabile che siano
intercettate''. Che equivale a un prezzo ''sempre piu' alto''
che le comunita' locali e gli stati devono pagare in termini di
sicurezza, salute e risorse di polizia gia' limitate. La regione
formata da Gran Bretagna e Olanda in particolare, poi in minor
misura da Belgio, Francia del Nord e Irlanda, ha spiegato il
direttore di Europol Rob Wainwright, e' una delle aree piu'
problematiche per il traffico di droga in quanto ''attira molti
flussi di prodotti illeciti'' e coloro vi operano sono ''tra i
piu' significativi'' gruppi criminali. ''Ogni stato membro'',
pero', ha sottolineato, e' coinvolto, pur se in misura
''diversa''. L'Africa e' invece diventata - illustra il Rapporto
- sempre piu' un luogo di transito e di stoccaggio, mentre la
criminalita' organizzata nell'Europa Nord-Occidentale gioca un
''ruolo chiave'' nella distribuzione di ''virtualmente tutti i
tipi di droghe attraverso l'Ue''. ''Il traffico internazionale
di droga resta l'attivita' principale della maggior parte dei
gruppi criminali'', ha ricordato Wainwright. Per questo ''serve
una cooperazione maggiore a livello Ue'', ha sottolineato la
commissaria Ue agli affari interni Cecilia Malmstroem, ormai
''le misure nazionali sono semplicemente insufficienti''. La
lotta al traffico di droga e alla criminalita' organizzata,
infatti, secondo la commissaria non si rafforza chiudendo le
frontiere, ma aumentando lo ''scambio di informazioni tra le
polizie e le autorita' giudiziarie'' dei 27, tanto che il
rapporto Ue verra' sottoposto all'attenzione dei ministri
dell'interno dei 27. E una soluzione non viene nemmeno dalla
legalizzazione della cannabis - la sostanza stupefacente piu'
consumata in Europa - a cui la Malmstroem e' contraria. ''Ogni
stato membro ha la sua legislazione'' in materia, ha ricordato,
ma quanto alla ''legalizzazione della cannabis'' questa non
rientra nell'agenda Ue. Oggi infatti, ha lanciato l'allarme
Goetz, sono malati e ''chiedono aiuto e di seguire un
trattamento'' ormai ''piu' di 3 milioni'' di consumatori di
cannabis. Per questo il direttore dell'Emcdda chiede che venga
tenuta in conto questa cifra ''sufficientemente elevata'' nella
definizione delle politiche alla lotta alla droga, dove la
liberalizzazione della cannabis non appare essere la soluzione
edeguata. Sono cambiate, infatti, ha ricordato, le modalita' di
consumo, passato da sporadico a ''quotidiano'', con effetti
sulla salute tutti ancora da verificare.(ANSA).
