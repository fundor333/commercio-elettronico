#titolo Acqua: Coop-Federutility, intesa promuove consumo da rubinetto - Speciali ed Eventi - Ambiente&Energia
  Dare un'informazione corretta sulle caratteristiche dell'acqua di rubinetto, che sia comprensibile per i consumatori, fornite dai gestori che eseguono i controlli quotidiani sugli acquedotti nazionali. Questo, in sintesi, il fine dell'accordo tra Coop e Federutility per promuovere il consumo dell'acqua di rubinetto in circa 500 punti vendita in tutta Italia. 
    
L'intesa - e' scritto nel documento del protocollo - costituisce ''un ampliamento, a livello nazionale, dell'iniziativa gia' realizzata a gennaio nel 2012'' per la promozione dell'acqua di rubinetto in Emilia-Romagna e in Puglia, con ''un ottimo apprezzamento da parte dei consumatori''. 
Si tratta di un'estensione a livello nazionale che e' ''volontaria'' per i singoli gestori. 
La durata della campagna sara' di un anno e potra' poi proseguire con cadenza semestrale. Con questa campagna, 'Sull'acqua il massimo della trasparenza', si riuscira' a dare una mano alla difesa dell'ambiente, sia attraverso la riduzione della plastica delle bottiglie, e delle emissioni di Co2, oltre che una diminuzione nei trasporti. La Coop vendera' comunque bottiglie d'acqua a km zero, cioe' provenienti da fonti vicino al supermercato.  
L'accordo fa riferimento, nelle considerazioni iniziali, alla Giornata mondiale dell'acqua celebrata dalle Nazioni Unite il 22 marzo; inoltre si fa presente che nel 2012 il tema della sicurezza alimentare ed idrica a sostegno di produzioni alimentari con minor impatto ambientale sara' sottolineato con iniziative importanti, sia di carattere scientifico che politico, in molti Paesi del mondo.  
