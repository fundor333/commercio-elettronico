#titolo A Ligety gigante Kranjska Gora - Altri Sport
Giornata di slalom gigante nella coppa del mondo ma l'Italia è rimasta lontana dal podio. Il miglior risultato - con una splendida seconda manche - l'ha ottenuto Nadia Fanchini a Ofterschwang con il 7/o posto. Tra i maschi, a Kranjska Gora, il migliore è stato Max Blardone, ma solo 11/o. Nelle donne si è imposta l'austriaca Anna Fenninger davanti alla slovena Tina Maze (sempre sul podio in tutte le gare in questa disciplina e record di 2.154 punti in classifica generale) ed alla tedesca Viktoria Rebensburg. 
 Tra i maschi ha dominato ancora una volta Ted Ligety davanti all'austriaco Marcel Hirscher ed al francese Alexis Pinturault. Per lo statunitense Ligety, l'eroe dei Mondiali di Schladming con tre medaglie d'oro, è il sesto successo stagionale che gli ha anche consegnato anche la sua quarta coppa di gigante. Entrambe le gare sono state caratterizzate da temperature decisamente sopra lo zero, cielo coperto e fondo della pista molto morbido. Per i maschi c'é stata in più, nella seconda manche, anche una abbondante pioggia. Gli azzurri - da Manfred Moelgg a Davide Simoncelli - ne hanno risentito molto ma non i supercampioni come Ligety ed Hirscher, capaci di andare alla grande con tutte le condizioni meteo. Tra le ragazze Nadia Fanchini si è distinta nella manche decisiva dove anche le sue compagne di squadra si sono messe in mostra migliorando un po' quanto fatto nella pirma discesa. Ma le gare di gigante sono in due manche: bisogna andare bene sempre altrimenti il podio diventa sogno impossibile. Domani tocca allo slalom speciale in entrambe le località. I maschi sono quelli che , sulla carta, potrebbero dare all'Italia maggiori soddisfazioni. Ma tutti aspettano il solito Marcel Hirscher che potrebbe vincere anticipatamente la coppa di disciplina e prendere il largo nella corsa per la conquista della sua seconda coppa del mondo.  
