#titolo Premiati i 'domatori' dell'invisibile - Fisica e  Matematica - Scienza&Tecnica
  Nessuno avrebbe detto che sarebbe mai stato possibile, eppure l'americano David J. Wineland e il francese Serge Haroche sono riusciti a "domare l'invisibile", intrappolando e controllando il comportamento di un singolo atomo senza distruggerlo. Il Nobel alla Fisica è il riconoscimento della portata rivoluzionaria di questo risultato, che ha aperto le porte alla possibilità di costruire dispositivi ultraprecisi come gli orologi atomici, che sono già una realtà, e potentissimi come i computer quantistici, che sono ancora di là da venire. 
Haroche, nato nel 1944 in Marocco, insegna al College de France e alla Ecole Normale Superieure di Parigi; Wineland, anche lui nato nel 1944, lavora nell'Istituto nazionale statunitense per gli Standard e la Tecnologia (Nist). Seguendo strade diverse, i due fisici hanno sono riusciti a fare esperimenti nel mondo bizzarro della fisica quantistica, così lontano dal senso comune. E' infatti un mondo nel quale le regole familiari della fisica classica non valgono più e un oggetto può trovarsi contemporaneamente in due stati diversi: ad esempio se nella fisica tradizionale un ago magnetico può puntare solo a Nord o a Sud, nel mondo quantistico può puntare contemporaneamente nelle due direzioni. 
Ai due Nobel va perciò il merito di avere tradotto in realtà questi concetti difficili, isolando i singoli atomi o le singole particelle di luce (fotoni) dall'ambiente in cui sono immersi e, soprattutto, osservandone direttamente i comportamenti bizzarri previsti dalla fisica quantistica. 
Haroche è riuscito a intrappolare fotoni usando atomi, mentre Wineland ha intrappolato atomi elettricamente carichi (ioni) controllandoli e misurandoli con i fotoni. In questo modo entrambi hanno studiato il modo in cui la luce interagisce con la materia, portando alla maturità un campo di ricerca che ha accumulato un passo in avanti dopo l'altro a partire dagli anni '80. Uno dei sogni di tutti i fisici che lavorano in questo campo e', ad esempio, riuscire a trasformare in realtà l'esperimento immaginato dal fisico Erwin Schroedinger, nel quale un gatto chiuso in una scatola con una sostanza radioattiva ha tante probabilità di essere vivo o morto quanto l'atomo di decadere. 
Nel 2009 è riuscito a realizzare l'esperimento il gruppo italiano dell'università Sapienza di Roma, guidato da Francesco De Martini. Ed è stato possibile grazie alle basi gettate da Haroche e Wineland. Oltre che dare un impulso senza precedenti alla sperimentazione, le tecniche messe a punto dai due Nobel hanno anche reso possibili applicazioni altamente tecnologiche e sofisticate, come gli orologi atomici, ma ugualmente vicine alla vita di tutti i giorni: basti pensare che sono questi orologi ultraprecisi a regolare i sistemi di navigazione satellitare. Gli stessi meccanismi stanno avvicinando i futuri computer quantistici, che promettono di essere ultraveloci e potentissimi, ma che sono ancora molto lontani.  
