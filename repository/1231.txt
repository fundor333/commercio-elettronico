#titolo Appello dei Nobel al Parlamento Europeo contro i tagli alla ricerca - Ricerca e Istituzioni - Scienza&Tecnica
  Con i quasi 6 miliardi di tagli previsti per la ricerca nella proposta Van Rompuy di bilancio pluriennale, l'Europa - capace di vincere il Nobel per la pace - entro il 2020 rischia una fuga di massa dei suoi cervelli migliori e perdere un'intera generazione di scienziati. E' l'allarme lanciato, dalla sede di Bruxelles del Parlamento Europeo, dai premi Nobel per la medicina Tim Hunt (2001) e Jules Hoffmann (2011).  
Con la presidente del Consiglio europeo per la ricerca, Helga Nowotny, e il direttore della Organizzazione europea per la biologia molecolare, Maria Leptin, i Nobel hanno consegnato ai presidenti delle tre istituzioni europee (al Parlamento Martin Schulz, alla Commissione Josè Manuel Barroso e al Consiglio Herman Van Rompuy) la copia di una  petizione on line  che chiede di bloccare i tagli e che in tre settimane ha già raccolto oltre 130.000 firme. 
''Siamo pronti a sottoscriverla anche tutti noi'', ha detto Amalia Sartori, presidente della Commissione Industria, che ha organizzato una conferenza stampa durante la quale la portoghese Maria Carvalho (Ppe) ha annunciato che il Parlamento europeo è pronto a porre il veto sul bilancio se saranno confermati i tagli per il nuovo programma Horizon 2020.  
Per l'intero capitolo della competitività la Commissione ha proposto di stanziare 155,52 miliardi (di cui 80 per la ricerca) nei sette anni tra 2014 e 2020. Le capitali 'rigoriste', a cominciare da Londra, hanno chiesto il congelamento ai livelli del precedente bilancio pluriennale. 
La proposta presentata da Van Rompuy indica una cifra di 152,65 miliardi, di cui 75 per la ricerca, che finirebbe per essere percentualmente il settore più penalizzato. ''Ogni miliardo tagliato significa 600 progetti di ricerca in meno'', ha spiegato Nowotny. Mentre Hunt e Hoffmann, che hanno avuto entrambi periodi di lavoro negli Usa, ma sono tornati proprio per la funzionalità dei programmi di ricerca europei, hanno sottolineato che ''se c'è incertezza sui finanziamenti, i ricercatori migliori sono i primi a partire''. E con loro, ha ammonito Leptin, anche le possibilità che l'industria europea - che dipende direttamente dalla ricerca e dalla capacità di innovazione - resti competitiva.  
''Il rischio è di fare come i piloti di aereo che al momento del decollo tagliano il carburante'', ha detto Nowotny. La petizione consegnata oggi è stata lanciata dai network Ise (Iniziative for Science in Europe) e Young Academy in Europe, dopo che il 23 ottobre scorso i vincitori di 44 premi Nobel e 6 medaglie Fields (il 'Nobel' della matematica) hanno firmato una lettera-appello inviata ai 27 capi di governo.  
