#titolo Così nasce lo 'smog' su Titano - Spazio & Astronomia - Scienza&Tecnica
  La sonda Cassini della Nasa è riuscita a svelare nei dettagli come la radiazione solare provoca la formazione degli aerosol rossicci che oscurano gli strati più alti dell'atmosfera della più grande luna di Saturno, Titano. La conoscenza di questo processo, descritto sulla rivista dell'Accademia americana delle scienze, Pnas, potrà essere utile per comprendere il comportamento degli aerosol generati dall'inquinamento sulla Terra. 
Secondo i ricercatori guidati da Panayotis Lavvas, dell'università francese di Reims, i tipici aerosol tra il rossiccio e il marrone presenti su Titano sono generati dall'effetto della radiazione solare sulle molecole di azoto e metano nella zona più alta dell'atmosfera (ionosfera) della luna.  
Questo crea una specie di 'zuppa' di ioni negativi e positivi, le cui collisioni con le molecole organiche generano sospensioni di particelle più grandi e complesse. Nelle parti piu' basse dell'atmosfera, gli aerosol tendono invece a coagulare e interagire con particelle neutre, dando luogo alle piogge di idrocarburi che formano laghi e canali sulla superficie di Titano. 
I dati esposti nello studio vengono da tre diversi spettrometri a bordo di Cassini, risultati del tutto compatibili con quelli raccolti dalla sonda Huygens dell'Agenzia spaziale europea durante la sua discesa su Titano nel 2005.  
