#titolo Con nuova patente Ue  una 'rivoluzione' a due ruote - Norme e Sicurezza - Motori
  BRUXELLES - A 16 anni si potra' attraversare l'Europa, varcando le frontiere dei 27 stati membri, in sella ad uno scooter, a patto che lo si faccia a 45 km/h e senza passeggeri: e' l'effetto piu' curioso dell'entrata in vigore della nuova patente europea, che porta con se alcune rivoluzionarie modifiche per una ventina di articoli del Codice della strada.     Le novita' riguardano soprattutto le due ruote, a partire dalla ''patente AM'' per i motorini 50, che verra' rilasciata a 14 anni dalle autoscuole e non piu' dagli istituti scolastici, dopo aver superato un vero esame di guida teorico e pratico. 
Sono inoltre previste licenze progressive per moto piu' potenti o lo sbarramento di un'eta' minima di 24 anni, ed una nuova classificazione dei veicoli, con ben 15 sottocategorie. Cambia anche il materiale con cui viene forgiata la patente: si passera' dal policarbonato al Pvc, ed avra' il formato di una carta di credito. Inoltre potranno essere dotate di un microchip e saranno collegate a un database che permettera' uno scambio di informazioni da un Paese all'altro, anche in tempo reale.     Uno strumento pensato anche per fermare le frodi in materia ed in particolare il fenomeno del cosiddetto ''turismo delle patenti'', cosi' come ha sottolineato stamani il vicepresidente e commissario ai Trasporti Simm Kallas nel presentare l'iniziativa. Il nuovo format mandera' progressivamente in soffitta gli oltre 100 modelli, tra plastica e cartacei, che attualmente vengono utilizzati da 300 milioni di persone in tutta l'Ue (le sostituzioni saranno effettuate al momento dei rinnovi e comunque col limite del 2033). E sara' caratterizzata da una serie di elementi che ne renderanno difficile la sua falsificazione.  
