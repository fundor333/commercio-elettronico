#titolo Assonave, ora priorita' navi verdi piu' di riciclo - Shipping e Cantieri - Mare
    (ANSA) - BRUXELLES, 9 FEB - Più che il riciclo sostenibile delle navi, la priorità per la cantieristica navale in crisi è quello di svecchiare le flotte inquinanti nell'Ue. Questa in sostanza la posizione di  Assonave , l'associazione dei costruttori navali e di componentistica navale, che giudica "non sostenibile" la proposta sull'eco-riciclo delle navi in discussione all'Europarlamento, con l'ipotesi di un meccanismo finanziario (una tassa nei porti, un fondo degli armatori o un'assicurazione) per evitare che le navi Ue finiscano rottamate sulle spiagge nei Paesi poveri. 
 Il fenomeno dello spiaggiamento delle vecchie imbarcazioni, specie sulle coste di Paesi del Sud dell'Asia, per Assonave "é un fenomeno da contrastare e regolare, ma abbiamo qualche perplessità sugli effetti che il meccanismo ipotizzato per finanziare la rottamazione sostenibile comporterebbe" nel settore dei trasporti marittimi. Nel caso di una tassa per chi fa scalo nell'Ue, secondo Paolo Lotti, direttore di Assonave "il mercato andrebbe a cercare altri porti". I costi del riciclo in Europa poi risultano troppo elevati rispetto ai ricavi. "Il relitto di una nave di grandi dimensioni - spiega Lotti - ha un valore intorno ai 15 milioni di euro, più i materiali recuperati. Ma per essere demolita in strutture europee dovrebbe stare in bacino almeno un anno e oggi quello stesso bacino viene impiegato per costruire una nave da 500-600 milioni di euro". Anche con incentivi finanziari insomma l'operazione riciclo non garantirebbe un adeguato ritorno economico. "Il Sud Europa - afferma Lotti - ha il primato di mezzi, come i traghetti, molto numerosi ma datati. Oggi sono il rinnovo verde della flotta e la riduzione delle emissioni e dei consumi ad avere la prioritànegli incentivi rispetto al riciclo sostenibile, che si può fare, ma ha comunque tempi lunghi". (ANSA)  
