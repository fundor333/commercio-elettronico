#titolo Fiat, in India 100 concessionari a marchio entro 2013 - Industria e Mercato - Motori
  NEW DELHI - Con il rapido sviluppo della rete di concessionari esclusivamente Fiat su tutto il territorio nazionale, saranno 100 entro la fine dell'anno, ''finalmente in India abbiamo aperto una azienda''. Lo ha dichiarato oggi all'ANSA il managing director di Fiat Group Automobiles India, Enrico Attanasio. 
Visibilmente soddisfatto per il ritmo operativo che hanno assunto gli accordi con i partner indiani per l'apertura delle agenzie di vendita dedicate della casa torinese, Atanasio ha ricordato che ''a fine gennaio essi saranno 20 e saliranno a 70 entro il 31 marzo, coprendo le principali citta' indiane''.     In quel momento, secondo i piani esistenti, la Fiat mettera' fine all'accordo sviluppato con la indiana Tata per la condivisione delle agenzie di vendita, e proseguira' esclusivamente con show room del marchio proprio a cui si aggiungera' progressivamente quello Chrysler. ''A fine anno saranno 100 nuove realta' - ha aggiunto in occasione dell'inaugurazione oggi a Noida (vicino a New Delhi) di una show room Kashyap Fiat - che risponderanno al cliente Fiat per le vendite e poi anche per l'assistenza successiva''. Nulla cambiera' invece per la joint-venture con Tata che gestisce la fabbrica di Ranjangaon dove vengono, fra gli altri, prodotti i modelli Fiat Linea e Fiat Punto.     Inoltre si deve ricordare che all'inizio di dicembre Fiat India aveva svelato un progetto in base al quale si prevede, oltre alla importazione delle Jeep Wrangler e Jeep Grand Cherokee nella seconda parte dell'anno, l'introduzione nei prossimi anni di nove modelli nuovi, o fortemente rinnovati, di veicoli del gruppo Fiat-Chrysler, e lo sviluppo della rete dei concessionari. ''Creazione della nuova societa' di commercializzazione tutta Fiat, piano di sviluppo di una rete autonoma di concessionari e di servizio after-sales e programma di lancio di nuovi modelli e marchi - ha concluso Atanasio - e' quello che ci permette di dire che ''ora veramente in India abbiamo aperto una azienda come piace a noi''.  
