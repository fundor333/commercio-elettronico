#titolo Trasporti: nuova linea ro-ro (e nuovo operatore) fra Trieste e la Turchia - Porti e Logistica - Mare
  (ANSA) – TRIESTE, 10 GEN - Partirà sabato prossimo dal  Molo V I un nuovo servizio  ro-ro fra  Trieste  e la  Turchia . E' quanto riporta il sito  Ship2Shore ,  magazine settimanale on-line di shipping, porti, trasporti e logistica, precisando che il collegamento sarà effettuato dal Wessex, unità costruita nel 2010 dai cantieri danesi di Odense, capace di trasportare 3.600 metri lineari di carico, insieme ai gemelli Mercia e (probabilmente) Kent.  
 Ad operare il servizio sarà  Ekol Lojistik , uno dei più importanti caricatori turchi, finora cliente di U.N Ro-Ro, la compagnia storicamente attiva fra Trieste e i porti turchi di Mersin e Pendik, cliente nel porto giuliano dell’agenzia marittima Samer. 
 “La società turca, guidata dall’amministratore delegato Ahmet Musul, – spiega  Augusto Cosulich , numero uno di Fratelli Cosulich, l’agenzia marittima che rappresenterà la linea a Trieste – ha registrato negli ultimi due anni una considerevole crescita dei volumi, che non poteva più esser supportata dalla capacità di stiva del vettore finora utilizzato”. Di qui la decisione di organizzare un servizio in proprio dedicato al proprio carico, ma potenzialmente aperto a clienti terzi, in concorrenza, quindi, con le linee di U.N Ro-Ro.   
