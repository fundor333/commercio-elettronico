#titolo Un secolo fa la più grande truffa scientifica - Ricerca e Istituzioni - Scienza&Tecnica
  Compie un secolo una delle più grandi frodi scientifiche, quella dell'uomo di Piltdown: i resti fossili metà uomo e metà scimmia furono scoperti in Inghilterra nel 1912 e presentati come la prova del cosiddetto ''anello mancante'' che nell'evoluzione avrebbe segnato il passaggio dalle scimmie all'uomo. 
La questione è ormai risolta, ma restano da chiarire ancora molti aspetti. Così il gruppo di ricerca del Museo di Storia naturale di Londra ha riaperto la caccia agli ignoti autori della truffa, come indica l'articolo pubblicato sulla rivista Nature.  
Nel dicembre di 100 anni fa il paleontologo britannico Arthur Smith Woodward e l'antiquario Charles Dawson annunciarono la scoperta nelle campagne inglesi, nei pressi di Piltdown, dei resti fossili di un ominide con caratteristiche a metà tra uomo e scimmia. L'annuncio provocò un grande clamore, ma fin da subito vennero notate alcune 'stranezze' che mettevano in dubbio l'autenticità dei reperti.  
La presunta scoperta si inseriva in un periodo eccitante  per la paleontologia, con i ritrovamenti di fossili di Homo erectus in Indonesia e poi in Germania, e sembrava rispondere perfettamente ad alcune teorie evolutive proposte in quegli anni, rivelatesi poi infondate. 
Lo strano 'mix' di reperti spinse sin dall'inizio alcuni scienziati a proporre la possibilità di uno 'scambio' accidentale tra ossa di varie specie ritrovate nello stesso sito.  
Gradualmente la scoperta iniziò a svelarsi come una vera e propria bufala. Tuttavia solo a distanza di 40 anni, con l'avvento di nuove tecnologie, fu possibile smascherare definitivamente la truffa. Questa però ha ancora oggi alcuni lati oscuri. 
Per questo i ricercatori londinesi stanno ri-analizzando i reperti: un cranio simile a quello dell'uomo moderno, una mandibola analoga a quella delle scimmie e alcuni denti rimodellati da abili mani. L'obiettivo è datarli, risalire all'origine geografica, comprendere le tecniche usate per manipolarli e soprattutto identificare i veri responsabili, verosimilmente più persone, e ricostruire le motivazioni che li spinsero a mettere in piedi la farsa.  
Ancora oggi non è possibile identificare il (oppure i) responsabile di quella che è passata alla storia come la più grande truffa scientifica e che mise in grave imbarazzo l'intero mondo della paleontologia. Sul banco, virtuale, degli imputati ci sono ancora i due autori della scoperta, un loro aiutante e un parroco locale che indirizzò alcuni scavi.  
