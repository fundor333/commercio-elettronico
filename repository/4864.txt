#titolo Biden: il prossimo governo prosegua le riforme Monti - Politica
"Il Vice Presidente Biden ha voluto testimoniare del rapporto di personale stima, amicizia e collaborazione stabilitosi tra il Presidente Obama ed il Presidente del Consiglio, auspicando che il prossimo Governo possa continuare sulla via virtuosa di riforme strutturali delineata dal Presidente Monti, che hanno consentito di mettere il Paese al riparo da possibili contagi della crisi finanziaria". Lo si legge in una nota di Palazzo Chigi, al termine dell'incontro tra Monti e Biden. 
 "Sono stati più veloci dei politici italiani": così - secondo fonti Usa - il presidente della Repubblica Giorgio Napolitano ha scherzato col vicepresidente americano Biden, che sottolineava la velocità con cui è stato fatto il nuovo Papa. "Sono stati più veloci anche dei politici americani", ha aggiunto Biden a Roma per la cerimonia di inaugurazione del pontificato di Papa Francesco. Dopo la visita al Quirinale il vicepresidente Usa Joe Biden è giunto a palazzo Chigi, dove è stato accolto dal premier Mario Monti.  
