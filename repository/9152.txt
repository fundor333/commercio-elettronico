#titolo Pesca:Zanoni(Idv),Parlamento Ue dice basta a pesca intensiva - Agroalimentare - ANSA Europa
     (ANSA) - BRUXELLES, 6 FEB - ''Quello di oggi sulla riforma
della politica comune della pesca e' un voto storico. Il nostro
obiettivo è la sostenibilità del settore, la fine dello scarico
in mare dei pesci mori indesiderati e la stesura di piani a
lungo termine basati su solidi dati scientifici''. E' il
commento di Andrea Zanoni, eurodeputato Idv e membro della
commissione ambiente al Parlamento europeo, all'approvazione
delle relazioni sulla riforma della pesca comune europea: il
testo sulla riforma della politica comune del settore, e un
secondo sulla conservazione delle risorse della pesca.    Per Zanoni ''E' arrivata l'ora di cambiare registro: la
politica fallimentare degli ultimi 40 anni di pesca eccessiva ha
minacciato la biodiversità dei nostri mari e reso i nostri
pescatori disoccupati o dipendenti da sussidi''.   ''Entro il 2015 quindi, la pesca eccessiva dovra' essere
convertita in una pesca ecologicamente sostenibile. Ben vengano
- attacca Zanoni - piani di gestione pluriennali e la
possibilità di istituire una rete di riserve in cui sia vietata
la pesca per ripopolare i nostri mari. E poi i sussidi europei
dovranno essere condizionati al rispetto delle nuove regole e la
pesca costiera e selettiva godrà di un sostegno particolare''. 
   E poi ''guerra aperta al fenomeno del rigetto in mare -
conclude l'eurodeputato - che comporta in Europa lo spreco di
1,7 milioni di tonnellate di pesci inutilmente pescati e uccisi. Con il voto di oggi chiediamo che venga rafforzato l'obbligo di
sbarco per tutto il pescato e i relativi controlli sui
pescherecci''.(ANSA).
