#titolo Giappone: Shunsuke Nakamura - Le Stelle - Mondiali Sudafrica
  Shunsuke Nakamura, nato a Yokohama il 24 giugno 1978, e' stato il primo calciatore giapponese a segnare in Champions League, il secondo a parteciparvi. In Italia ha lasciato un segno indelebile sulla riva calabrese dello Stretto, visto che ha indossato la maglia della Reggina, ai tempi della Serie A. Con gli amaranto, in 3 anni, ha collezionato 81 presenze e realizzato 11 gol, molti dei quali sui calci piazzati. 
 
Nell'estate del 2005 viene ceduto agli scozzesi del Celtic di Glasgow, con i quali partecipa alla Champions League. Grazie anche al contribuito del centrocampista giapponese, i biancoverdi firmano i successi nella Scottish Premier League e nella Scottish League Cup. Dopo quattro stagioni con la squadra di Glasgow passa all'Espanyol (12 presenze senza reti), infine torna in patria, per indossare la casacca dei Yokohama Marinos. 
 
Nakamura con la sua nazionale e' stato piu' prolifico, realizzando 24 reti e contribuendo ai successi nipponici nella Coppa d'Asia 2000 e 2004. Nakamura e' stato nominato Mvp (calciatore di miglior valore) dell'edizione 2004 del torneo. Ha anche partecipato al Mondiale Under 20 del 1997 ed alle Olimpiadi del 2004, ad Atene, con la Nazionale Under 23 giapponese. 
 
Dotato di un tiro di sinistro molto preciso e tagliente, con il quale spesso trova la porta, Nakamura predilige giocare sulla fascia destra, dove spesso salta l'uomo, accentrandosi per caricare il proprio mancino. E' dotato di una buona tecnica individuale, ma anche di una visione totale del campo. Pur non essendo particolarmente veloce compensa questo difetto con una buona propensione offensiva, che gli permette spesso di trovare il gol grazie al proprio tiro preciso. E' inoltre specializzato nei calci piazzati, soprattutto se possono essere battuti di sinistro. 
 
Nato e cresciuto a Yokohama, Nakamura inizia a praticare il calcio all'eta' di 5 anni, giocando per le giovanili del club locale Misono Fc. Nel 1991, a 12 anni, il giapponese si unisce al Nissan Fc Junior Youth, la selezione primaverile del Nissan Motors, che prendera' poi il nome di Yokohama Marinos in Japan League. Nel 1994 Nakamura decide di trasferirsi al Toko Gakuen High School di Kawasaki. Dopo essersi diplomato al Toko Gakuen, nel 1997, decide di fare il gran passo, firmando per i Yokohama Marinos, la squadra dove adesso e' rientrato al termine del proprio 'tour' europeo. 
 
Dopo l'amara esclusione dalla rosa della Nazionale, al campionato del mondo del 2002 (disputato, tra l'altro, in casa), Nakamura si trasferisce alla Reggina, neopromossa in A, quindi al Celtic, infine all'Espanyol, la seconda squadra di Barcellona. Firma un contratto biennale e debutta con i 'Los Pericos' nella Liga 2009/10 contro l'Athletic Bilbao. Il suo impiego a singhiozzo lo induce al ritorno in patria, cosi' finisce dove aveva cominciato, nelle file degli Yokohama Marinos.  
Â   
