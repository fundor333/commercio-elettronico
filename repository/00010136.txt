#titolo Tanti brindano a Bersani, anche Berlusconi e Casini - Politica
  di Federico Garimberti 
 Sono in molti a gioire per la vittoria di Pier Luigi Bersani al ballottaggio contro Matteo Renzi. Alla scontata gioia dei 'bersaniani' del Pd e a quella altrettanto ovvia degli altri candidati alle primarie - Vendola, Tabacci, Puppato (già schierati con il segretario) - si unisce il sospiro di sollievo di chi temeva l'exploit dello sfidante: da Pier Ferdinando Casini, che paventava il diktat del sindaco di Firenze a qualsiasi alleanza con i centristi, ai berlusconiani doc che dietro le critiche al vetero comunismo del vincitore, intravedono la possibilità di sfidare un avversario 'tradizionale', consentendo al Cavaliere di restare in campo. 
 "Alla fine il segno prevalente dell'onda riformatrice va nel segno di un cambio radicale dell'agenda di governo, dell'equità sociale", afferma il leader di Sel. Vendola frena subito sull'ipotesi di un 'ticket' Bersani-Renzi: "E' sbagliato porre la questione in questi termini: Bersani è il candidato premier e spetta a lui trasformarla in un'alleanza grande soprattutto con le nuove generazioni". 
 Ovviamente soddisfatto Bruno Tabacci, il più 'centrista' fra i candidati alle primarie. "Ora si vede qualche segnale che permette di profilare una possibile coalizione in grado di governare il Paese", osserva l'ex Udc. Stesso giudizio per Laura Puppato: "Bersani è l'unico che ha risposto al nostro programma che abbiamo sottoposto a tutti i candidati" ed è per questo che "l'ho sostenuto", ricorda. 
 Brindano però anche altri partiti. Berlusconi, che non rinuncia all'idea di presentare un suo soggetto politico, è agevolato nel progetto: potrà gridare contro la sinistra che non cambia i suoi protagonisti e non è pronta a rinnovarsi. E proprio perché non ha mai fatto mistero di apprezzare Renzi, l'affermazione del leader del Pd - almeno a suo giudizio - gli consente di poter giocare ad armi pari in un eventuale competizione elettorale. Bersani è in politica da prima di me la sinistra con lui non potrà giocare la carta del rinnovamento, è il suo ragionamento. L'altro protagonista a tirare un sospiro di sollievo è Casini. "Complimenti a Bersani e anche a Renzi: la competizione democratica è sempre un valore", si limita a dire il leader Udc. Senza riferimenti al fatto che Bersani, a differenza del sindaco di Firenze, ha sempre lasciato aperta la porta per una futura alleanza con i centristi. 
 Appare soddisfatto anche Romano Prodi. Bersani "é molto più forte oggi di ieri, certamente abbastanza forte per mettere in atto i cambiamenti necessari", commenta l'ex presidente del Consiglio, che di primarie si intende. Il professore osserva che le polemiche degli ultimi giorni di Renzi sulle regole non hanno giovato allo sfidante. Ma ad ogni modo, conclude, "gli unici sconfitti sono quelli che le primarie non le volevano".  
