#titolo Accademia dei Lincei, ripresa sia immediata  - Ricerca e Istituzioni - Scienza&Tecnica
  L'Accademia dei Lincei esprime preoccupazione per i gravissimi danni subiti dalla "Città della Scienza" di Napoli in conseguenza del rogo di una parte delle strutture della società e per la perdita delle possibilità della "Città della Scienza" di contribuire alla formazione dei giovani e alla divulgazione della cultura scientifica, in fedeltà alle insigni tradizioni della cultura scientifica napoletana, che ha sempre rappresentato un notevole contributo allo sviluppo della cultura nazionale.  L'Accademia si associa ai tempestivi interventi di personalità e istituzioni nazionali ed europee, che hanno sollecitato il rapido ripristino delle strutture distrutte affinché la "Città della Scienza" possa riprendere le proprie attività culturali, già a lungo espletate.  
