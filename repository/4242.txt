#titolo Problemi al computer di bordo di Curiosity  - Spazio & Astronomia - Scienza&Tecnica
  Problemi per il computer di bordo del rover della Nasa Curiosity, che sta esplorando Marte dall'agosto 2012. E' stata registrata una anomalia alla memoria del computer principale e per questa ragione gli esperti del Jet Propulsion Laboratory (Jpl) della Nasa, dove si trova il centro di controllo della missione, hanno messo il rover in modalita' provvisoria, uno stato precauzionale di minima attività. In attesa di risolvere il problema, le attività scientifiche del robot-laboratorio sono state sospese. Proprio nei giorni scorsi Curiosity  aveva cominciato ad analizzare porzioni del primo campione di roccia prelevato con uno speciale trapano. 
Il controllo delle operazioni è passato al computer B, gemello del computer principale A. Si prevede il passaggio dalla modalità provvisoria allo stato operativo nel corso dei prossimi giorni. I ricercatori si sono accorti dell'anomalia mercoledi' 27 febbraio quando, spiega la Nasa, il rover non ha inviato i dati registrati ma solo le informazioni sul suo stato corrente. Con una simulazione da terra gli esperti della Nasa hanno capito che si trattava di un problema alla memoria del computer A.  
Come molti veicoli spaziali, Curiosity è dotato di una coppia di computer gemelli: una ridondanza che permette di avere un sistema di riserva disponibile nel caso di problemi ad uno dei due computer. 
Non è la prima volta che viene messo in funzione il computer B: è successo anche durante il volo dalla Terra a Marte. Da qualche giorno prima dell'arrivo sul pianeta rosso fino a mercoledi' scorso il controllo delle operazioni era invece in mano al computer A. 
''Siamo passati al computer B per permettere al computer principale di arrivare ad uno stato standard dal quale iniziare il ripristino delle operazioni'', ha osservato il responsabile della missione Richard Cook, del Jpl. In attesa di risolvere il problema, sono state sospese le attività scientifiche del rover ma viene mantenuta la comunicazione con la Terra.  
