#titolo La medaglia Boltzmann all'italiano Jona Lasinio - Ricerca e Istituzioni - Scienza&Tecnica
  Il fisico italiano Giovanni Jona Lasinio, dell'università Sapienza di Roma, ha vinto la medaglia Boltzmann, uno dei riconoscimenti scientifici più prestigiosi a livello internazionale e il massimo riconoscimento nel campo della meccanica statistica. 
Assegnata ogni tre anni a partire dal 1975 dalla Commissione di fisica statistica dell'Unione internazionale di fisica pura ed applicata, la medaglia è stata finora assegnata 22 volte, tre delle quali a fisici italiani. Prima di Jona Lasinio sono stati infatti premiati Giovanni Gallavotti (2207) e Giorgio Parisi (1992), entrambi dell'università Sapienza. 
La consegna del premio è prevista in luglio a Seul, quando saranno note anche le motivazioni. 
L'assegnazione della medaglia Boltzmann ''è davvero una grande soddisfazione per me e per l'università Sapienza di Roma: e' un risultato importante per entrambi e ''per il quale ringrazio  tutti i colleghi con cui ho collaborato'', ha detto Giovanni Jona-Lasinio. 
Un riconoscimento, ha aggiunto, non inaspettato: ''era nel campo delle possibilita'''. Con Carlo di Castro, anch'egli della Sapienza, Giovanni Jona-Lasinio è stato un pioniere delle ricerche sui fenomeni critici nelle transizioni di fase della materia. Ai due ricercatori si deve la prima teoria che permette di studiare i cambiamenti di un sistema fisico in prossimita' di una transizione di fase. Le loro ricerche sono state sviluppate in seguito da Kenneth Wilsons, vincitore del premio Nobel nel 1982.  
Negli ultimi 10-15 anni Jona-Lasinio si è invece dedicato alla ricerca sui sistemi non in equilibrio: la meccanica statistica fuori dall'equilibrio, ha spiegato Jona-Lasinio, è fondamentale per spiegare fenomeni che riguardano campi molto diversi, come la fisica dell'atmosfera, il clima o la biologia: ''sono tutti sistemi che fanno parte della fisica al di fuori dell'equilibrio''.  
In passato il fisico italiano aveva lavorato sulle teorie delle particelle elementari insieme a Yoichiro Nambu. Le loro ricerche sulla rottura spontanea di simmetria hanno  aperto la strada alla fisica del ben noto bosone di Higgs. Nel 2008 Nambu ha ricevuto il premio Nobel per questi lavori in collaborazione con Jona-Lasinio.  
Per il fisico Giorgio Parisi, dell'università Sapienza, è un risultato importante per l'Italia, che deve far riflettere il governo sul valore della ricerca. "Per l'Italia è un riconoscimento molto importante, specialmente in questo periodo di gravi tagli alla ricerca", ha osservato. "Negli ultimi dieci anni - ha aggiunto - il turnover è stato completamente bloccato. Solo una parte dei giovani riesce a rientrare dall'estero, in una migrazione enorme e senza un flusso di rientro verso l'Italia". In questa situazione, ha detto ancora Parisi, "é un fatto reale che in Italia c'é una ricerca scientifica di alto livello, che dovrebbe spingere il governo ad evitare di distruggere la ricerca in Italia". 
Per il vicepresidente dell’Istituto Nazionale di Fisica Nucleare (Infn), Antonio Masiero, va ricordato anche il famoso ''lavoro di Nambu-Jona Lasinio, che è stato un passaggio-chiave per la comprensione del meccanismo di rottura spontanea di una simmetria continua, quello che poi ha portato al meccanismo di Higgs nel caso di simmetrie continue locali (di gauge). In questo senso, guardando alla motivazione del premio Nobel dato a Nambu, si può dire che anche Jona-Lasinio avrebbe meritato il riconoscimento”.  
