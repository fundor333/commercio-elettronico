#titolo Vela: salvato naufrago francese in pieno oceano australe - Uomini e Mare - Mare
   (ANSA) - SYDNEY, 21 GEN - Drammatico salvataggio la scorsa notte in pieno oceano australe, 380 miglia nautiche a sudovest della  Tasmania , del navigatore solitario francese  Alain Delord , che dopo aver abbandonato il suo yacht in avaria aveva trascorso tre giorni alla deriva su una zattera fra onde di 5 metri. 
 Il 64/enne velista è stato tratto in salvo, fra gli applausi dei passeggeri, dalla nave  Mv Orion  alle 21:23 locali (le 11:23 in Italia) solo pochi minuti prima del calare del buio, che avrebbe reso impossibile il salvataggio. 
 "Siamo felici di confermare che il navigatore solitario che si trovava da tre giorni su una zattera di salvataggio nell'Oceano Australe è stato soccorso dalla nave da crociera Orion", ha annunciato una portavoce dell'Autorità australiana di sicurezza marittima, precisando che il velista viene ora portato a Hobart, in Tasmania.  
 Delord, che stava seguendo la rotta della gara di vela  Vendee Globe , aveva dovuto abbandonare il suo yacht da 11 metri  Tchouk Tchouk Nougat  dopo che l'albero si era spezzato nel mare in tempesta. 
 Aveva solo una pagaia per controllare la zattera. Era andato alla deriva per circa 100 miglia nautiche dopo aver abbandonato l'imbarcazione. "Sembra essere in buona salute ed è sotto le cure di un medico. E' un marinaio di straordinaria esperienza, aveva preso con sé tutto l'equipaggiamento necessario quando ha abbandonato lo yacht", ha aggiunto la portavoce. (ANSA).  
