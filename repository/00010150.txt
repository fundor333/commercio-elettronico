#titolo Immigrazione: Bizzotto (LN) chiede stop Ue a extracomunitari - La voce degli Eurodeputati - ANSA Europa
     (ANSA) - BRUXELLES, 11 MAR - L'Unione europea deve chiudere
la porta ai lavoratori extracomunitari ''che andrebbero a
saturare un mercato del lavoro gia' in sofferenza e ad aggravare
la condizione sociale ed economica dei nostri cittadini''. E'
quanto sostiene l'eurodeputata della Lega Nord Mara Bizzotto, la
quale ha presentato una risoluzione sull'argomento a nome del
gruppo Europa della liberta' e della democrazia (Eld). 
   ''E' ora di smetterla con questa ipocrita politica di aprire
le porte a tutti'', ha sottolineato la Bizzotto. ''Tutti gli
sforzi da intraprendere e le misure da adottare per uscire dalla
crisi devono essere rivolte verso un unico obiettivo, quello di
dare un lavoro e una vita dignitosa ai cittadini europei: stop,
dunque, all'arrivo di nuovi immigrati all'interno dell'Ue'', ha
aggiunto. 
   La risoluzione e' stata presentata a Strasburgo in
alternativa alla relazione dell'europarlamentare
liberaldemocratica tedesca Nadja Hirsch, che invita invece
l'Europa a considerare l'immigrazione ''come un elemento
essenziale per lo sviluppo economico e sociale''. La votazione
in assemblea sui due documenti e' prevista per domani.(ANSA)
           
