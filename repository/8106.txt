#titolo Tajani: ecco l'auto elettrica piu' potente del mondo - Altre news - ANSA Europa
     (ANSA) - BRUXELLES, 28 FEB - Si chiama 'Volar-e' ed e' la
piu' potente auto da corsa a propulsione elettrica mai costruita
al mondo, in grado di passare da 0 a 100 chilometri orari in 3,4
secondi e di raggiungere la velocita' massima di 300 chilometri
orari. La nuova vettura e' stata presentata oggi a Barcellona
dal vicepresidente della Commissione Ue e responsabile per
l'Industria, Antonio Tajani, in occasione della prima prova su
strada sul 'Circuit de Catalunya'. 
   'Volar-e' e' stata costruita dall'azienda spagnola Applus
Idiada nel quadro di un progetto finanziato al 50% dalla
Commissione europea. L'auto e' dotata di un speciale sistema che
permette di ricaricare le batteria alla velocita' record di 15
minuti. In occasione del lancio della vettura, il commissario
Tajani ha presentato una serie di linee guida sugli incentivi
finanziari per promuovere veicoli efficienti sul piano
energetico. 
   ''La Commissione incoraggia da tempo lo sviluppo di veicoli
puliti'' e il nuovo quadro comune Ue servira' ''a ridurre le
emissioni di CO2 e ad aumentare la domanda di veicoli puliti'',
ha spiegato Tajani. Attualmente, le regole in materia di
incentivi finanziari differiscono tra i vari paesi dell'Ue. Le
proposte di Bruxelles riguardano automobili, furgoni, autobus e
autocarri, ma anche moto a due e tre ruote. Le linee guida
intendono applicarsi agli incentivi finanziari concessi sotto
qualsiasi forma, come sovvenzioni a fondo perduto, prestiti e
sgravi fiscali. (ANSA)
           
