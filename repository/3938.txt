#titolo Wwf, Alpi da vivere non solo per sciare - In Viaggio
  Godersi la montagna non solo per sciare ma per 'vivere' . È l'invito del WWF che, alla vigilia della Borsa internazionale del Turismo, lancia alcune proposte per recuperare la dimensione sostenibile del turismo alpino: dallo stop a nuovi impianti al di sotto dei 1.300 metri alla valorizzazione della presenza di orsi, lupi e linci in chiave turistica. 
Il  richiamo della neve e della montagna  è irresistibile per chi ama la classica 'settimana bianca' come formula di vacanza. Secondo gli ultimi dati dell'Osservatorio italiano del Turismo montano sono in aumento le pratiche sportive "skipass-free", ciaspole e nordic walking (+22,5% rispetto a un anno fa), lo sci alpinismo (+12,3%). I dati della World Tourism Organization dicono anche che ogni anno visitano la regione alpina più di 100 milioni di persone, il 12% dei turisti a livello mondiale. Tuttavia, sottolinea il WWF, il  turismo invernale  "spesso vuol dire grossi impatti ambientali a causa delle infrastrutture turistiche e dell'innevamento artificiale", che riguarda oltre il 70% dei 4.700 chilometri di piste da sci da discesa, con un consumo di 95 milioni di metri cubi d'acqua e 600 GWh di energia all'anno per una spesa di 136mila euro per ettaro di pista. Un fenomeno, sottolineano gli ambientalisti, "acuito dal cambiamento climatico, che sulle Alpi ha visto un aumento delle temperature pari al doppio rispetto alla media globale, con gravi impatti non solo sugli ecosistemi ma anche sull'intero settore turistico, al punto che oggi in 57 delle 666 località sciistiche alpine non si può contare sui 30 centimetri minimi per tre mesi  necessari per assicurare la stagione invernale". 
Di qui la  proposta per un nuovo modello di turismo  "che riparta dall'esplorazione sostenibile delle bellezze naturali, dall'osservazione delle specie alpine come orsi, lupi e linci, e da una fruizione responsabile e adatta a tutte le stagioni, a vantaggio dell'ambiente e del settore turistico". Testimonial della campagna per le Alpi del WWF la medaglia di bronzo di mountain bike senza sella  Marco Aurelio Fontana  che in un  video su YouTube  racconta le "sue" Alpi. Operatori turistici che già operano in modo sostenibile ci sono . Il WWF ha premiato con il  Panda d'Oro 2012  due progetti alpini: il Dolomiti Living, operatore del Parco nazionale delle Dolomiti Bellunesi che ha creato "7 giorni da orso", una settimana alla scoperta dei luoghi dove vive questo splendido animale, e il progetto di mobilità dolce promosso dalle "Perle Alpine", 27 località montane in 6 Paesi europei, dove l'auto non serve e se "consegni" le chiavi per 4 giorni all'ufficio turismo, ricevi sconti e vantaggi.  
