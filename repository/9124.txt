#titolo Italia 150: Amato, paese puo' dare cose nuove che piacciono  - Italia 150
  L'Italia "può dare cose nuove che piacciono al mondo". Ne è convinto il presidente del Comitato nazionale per le celebrazioni dei 150 anni dell'Unità d'Italia Giuliano Amato, intervenuto oggi all'Università di Tor Vergata, alla cerimonia conclusiva dell'anno di celebrazioni organizzato dall'ateneo romano. Il presidente ha ricordato il successo in questi mesi delle manifestazioni per i 150 anni: spinto da Ciampi e da Napolitano, ha fatto notare, "nel Paese è stato colto un sentimento nazionale forte a prescindere dalla politica", ha detto, un sentimento che è riuscito "a ravvivare l'orgoglio degli italiani". "Forse è stata una cosa sgradita alla politica - ha detto - ma soprattutto nelle scuole all'inizio l'Italia era vista come appartenente alla politica, quindi estranea. Poi hanno iniziato a sentirla loro. E dicevano che non avrebbero consentito alla politica di rovinare l'Italia". Questo orgoglio ritrovato degli italiani, ha fatto notare l'ex presidente del consiglio, è di buon auspicio anche per il futuro del paese. Da sempre crocevia e crogiuolo di culture diverse, ha ricordato, l'Italia ha proprio in questa varietà, che bisogna mettere a frutto, il nocciolo della sua forza. E la strada da percorrere, ha indicato l'ex presidente del consiglio, è quella di puntare sul patrimonio culturale, dall'arte alla scienza: è questo "giacimento anche economico", ha detto , "il gruzzolo da cui dipende il nostro futuro". E ancora, "mettendo insieme passato e presente", ha spiegato, "ci dobbiamo riconoscere in un sentimento della nazione italiana che nella storia si configura aperta al resto del mondo. L'Italia è cresciuta nella sintesi delle popolazioni, la nostra lingua è frutto di ibridazioni". Anche da questo, secondo Amato, nasce "la creatività italiana" e la "capacità di offrire cose nuove che piacciono al mondo". Il nostro sentimento nazionale, ha fatto notare, " deve partire dalla consapevolezza di tre cose: abbiamo un patrimonio, trattiamolo come il nostro gruzzolo da cui dipende il nostro futuro e manteniamoci in condizioni di rinnovarlo per farlo penetrare in prodotti e servizi che piacciono al mondo". Essere italiani, ha concluso, "significa valorizzare quelle capacità di fecondare le diversita" per uno slancio comune, "far valere le nostre qualità stando insieme agli altri". Alla giornata di convegno, introdotta dal rettore di Tor Vergata Renato Lauro sono intervenuti tra gli altri l'ad di Ferrovie dello Stato Mauro Moretti, il professore di oncologia medica Carlo Maria Croce e l'ex direttore della Normale di Pisa Salvatore Settis.  
