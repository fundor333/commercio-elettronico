#titolo Cina consuma meta' carbone del mondo - Rifiuti & Inquinamento - Ambiente&Energia
  ROMA - I picchi di smog che dalle ultime settimane si susseguono a Pechino sono ampiamente giustificati dal consumo di carbone. Secondo una stima pubblicata dal dipartimento per l'Energia statunitense la Cina brucia meta' della quantita' di questo combustibile prodotta nel mondo, e il trend e' in costante ascesa. 
Nel 2011, si legge sul sito dell'ente Usa, in Cina sono stati consumati 3,8 miliardi di tonnellate di carbone, con un aumento del 9% rispetto all'anno precedente, mentre il resto del mondo e' arrivato a 4,2 miliardi di tonnellate, facendo segnare comunque un aumento anche se molto piu' modesto: "Questa crescita e' dovuta ad un aumento di piu' del 200% della produzione di elettricita' cinese dal 2000 a oggi, in massima parte coperta con il carbone - scrivono gli esperti - la domanda cinese di carbone e' cresciuta in media del 9% negli ultimi dieci anni, piu' del doppio della crescita media mondiale che e' stata del 4% e che sarebbe stata dell'1% senza la presenza cinese". 
Di pari passo con la crescita economica e quella dell'energia prodotta cresce il tributo pagato dalla Cina in termini di salute. Secondo il Beijing Morning Post nei giorni di picco dello smog nella sola Pechino i ricoveri ospedalieri per problemi respiratori sono cresciuti del 20%.  
