#titolo Ascolti Sanremo, non e' un festival per vecchi  - Speciale Sanremo
di Alessandra Magliaro 
 ROMA - Più giovane, più colto, più social non più seguito del debutto di Morandi: il festival di Sanremo di Fabio Fazio e Luciana Littizzetto passa oltre la prima serata centrando un primo obiettivo: il ringiovanimento finalmente dopo anni di ragazzi e adulti in fuga. Lo hanno seguito 14 milioni 196 mila spettatori e il 47,61% nella prima parte, 8 milioni 146 mila con il 53.54% nella seconda e 12 milioni 969 mila con il 48.28% nella 'media ponderata'. Dati che Rai1 giudica di soddisfazione anche se, per dirla tutta, sono lievissimamente inferiori a quelli della prima serata di un anno fa - 14 milioni 378 mila spettatori (48,51%) per la prima parte, 8 milioni 451 mila (55,24%) per la seconda e 12 milioni 762 mila spettatori (con il 49.60%). E se lo scorso anno il picco fu Celentano, un'ora di show discusso seguito da 15 milioni 816 mila, pari al 55,36%, ieri non è stato tanto da meno il contestato intervento di Maurizio Crozza, 37 minuti da 16 milioni 318 mila spettatori con il 54.22% di media. Sanremo è Sanremo, ma non per i tifosi della Juventus: in Piemonte la prima serata è stata un flop, appena il 24% e il 20,94% in Lombardia. 
 Picco delle Marche a parte - lì ascolti bulgari con il 65,33% - il festival ha oscillato tra il 33-34% di Basilicata e Trentino e il 53-55% di Emilia Romagna e Toscana, passando per il 52% di Puglia e Sicilia, 50% di Liguria e Abruzzo, 48% di Lazio, 44-45% di Campania, Calabria, Sardegna. Il picco del festival è stato tutto di Crozza: l'intervento é cominciato alle 22.23 con il 46,04% e 14 milioni 406 mila spettatori ed è salito fino a 17 milioni quando il comico ligure imitava Pier Luigi Bersani, risultando quello il minuto più visto della prima puntata. Per lo share Crozza è al top con il 58,30% e 16.571.000 alle 22,50 imitando Montezemolo. Lo 'batte' l'evergreen Toto Cutugno con il 58,69% mentre con il coro dell'Armata Rossa intona Modugno. Ma il dato che più spicca e su cui si sono espressi positivamente il direttore generale della Rai Gubitosi e di Rai1 Leone riguarda la composizione del pubblico. Dato per immutabile che Sanremo è rosa (52,04% tra le donne, 42,25% tra gli uomini) l'età è una componente in lento cambiamento: tanti ragazzini (41%) tra gli 8 e 14 anni, tanti giovani (46%) tra i 15 e i 14 anni, tantissimi adulti sotto i 54 anni (46% tra i 45-54 anni, almeno tre punti percentuali più del Sanremo di Morandi). Dopo i 55 Sanremo perde appeal rispetto allo scorso anno: fa il 50 % tra i 55-64 anni (nel 2012 era il 53,55%) e fa il 56% dopo i 65 (58% un anno fa). Con Fazio arrivano anche i laureati, ben il 55,77%. E sui social network per la prima serata è record di commenti: oltre 450mila quelli postati su Twitter e Facebook, solo su Twitter sono stati più di 390mila.  
