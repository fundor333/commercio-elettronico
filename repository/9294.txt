#titolo Costa Concordia: Schettino di nuovo in tribunale  - Crociere e Traghetti - Mare
  (ANSA) - TORRE ANNUNZIATA (NAPOLI), 3 GEN - Questa volta ha preferito restare in silenzio. Nessuna dichiarazione, nemmeno quando gli è stato chiesto se si sentisse "sereno e tranquillo". In silenzio Francesco Schettino, comandante della  Costa Concordia , la nave da crociera da quasi un anno "inchinata" su un lato di fronte all'isola del Giglio, è rimasto davanti ai microfoni e ai taccuini dei giornalisti presenti questa mattina al tribunale del Lavoro di Torre Annunziata (Napoli), dove si è svolta a porte chiuse la prima udienza contro il licenziamento voluto dalla Costa Crociere.  
 Quando è andato via ha detto solo "per piacere, lasciatemi passare" per dirigersi verso la Meriva a bordo della quale ha lasciato il tribunale oplontino. In precedenza era rimasto in silenzio per oltre un'ora anche davanti al giudice del Lavoro Emanuele Rocco, chiamato a valutare l'istanza presentata da Schettino. Un'istanza che inevitabilmente viaggia in maniera parallela con quella promossa al tribunale di Genova dai legali di Costa, che hanno avviato una causa di lavoro chiedendo invece di accertare la legittimità del provvedimento di licenziamento.  
 La nuova udienza in terra ligure è prevista la settimana prossima, il 9 gennaio. Anche per questo oggi il giudice ha deciso di rimandare tutto al 30 gennaio, quando con ogni probabilità il tribunale del Lavoro genovese si sarà già espresso sul nodo dell'ammissibilità della proposta avanzata da Costa. Sì, perché quella del licenziamento del comandante Francesco Schettino è una partita che si gioca tutta sulle novità introdotte lo scorso luglio dalla "riforma Fornero". Lo fa capire anche il giudice di Torre Annunziata, che non manca di evidenziare come "si tratti di un caso complicato". In fondo la riforma del ministro del Lavoro del Governo Monti era nata per "rispondere - spiega ancora Emanuele Rocco - alle esigenze di velocizzare le problematiche in materia di licenziamento per le aziende che hanno più di 15 dipendenti. Ma la legge Fornero non chiarisce se il 'rito accelerato' valga solo per il lavoratore o anche per il datore di lavoro. Nel caso specifico, Costa ha presentato una pronuncia di accertamento di legittimità del licenziamento". Parlano anche i legali di Costa Crociere: "Quella svoltasi questa mattina è stata una discussione di carattere tecnico - sostiene l'avvocato Camillo Paroletti -. La discussione si è incentrata in particolare sull'identico giudizio pendente di fronte al tribunale di Genova". "Le parti non hanno parlato. Non è stato necessario e non é stato richiesto dal giudice" chiarisce invece l'altro legale della Costa, Stefano Marzuillo, che sottolinea anche il tentativo del giudice Rocco di promuovere "un accordo transattivo". "Ma entrambe le parti - conclude Marzuillo - hanno sottolineato che era presto per affrontare questo argomento, dovendosi ancora verificare la questione di competenza tra il foro di Genova e quello di Torre Annunziata".(ANSA).  
