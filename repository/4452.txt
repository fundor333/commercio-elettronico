#titolo Il paese dei tulipani col fiato sospeso - Visto da...
  (ANSA) - AMSTERDAM - Vestono tutti di arancione. Le grandi compagnie hanno modificato i loro logo, aggiungendo un trucco a un 'Oranje', perché la finale dei Mondiali ormai in Olanda ha superato la soglia del tifo sportivo. Il Paese vive le ore di vigilia, come di consueto, senza i giornali che non escono alla domenica mattina. Ma nei negozi aperti i commessi hanno tutti magliette arancioni. Le macchine sfoggiano bandierine, leoni di peluche, code attaccate alle antenne: insomma, tanto tifo preventivo. Il cuore della 'torcida' olandese sarà nella spianata di Museumplein di Amsterdam. La polizia cercherà di limitare l'afflusso e tenere sotto controllo la folla. Ma si aspetta che nella capitale finiscano per affluire diverse centinaia di migliaia di tifosi da tutto il Paese. Di fronte al terminal degli arrivi dell'aeroporto internazionale Schiphol, la Continental ha installato una tribuna davanti ad un gigantesco megaschermo da 90 metri quadri della Panasonic. 'World Cup Stadium' l'ha chiamata il produttore di pneumatici che ha intitolato a se stesso uno dei più bei stadi d'Europa. Non solo fiato sospeso, comunque, ma anche timore, quello dei proprietari delle case-barca nei canali di Amsterdam. Molti hanno chiesto ai loro amici di vedere la partita insieme per evitare che, in caso di vittoria, la folla si riversi sulle loro imbarcazioni affondandole. E poi anche veri e propri stop della attività: concerti, eventi non sportivi oggi sono stati cancellati, come ad esempio la replica del musical 'Mamma mia' a Scheveningen.  
