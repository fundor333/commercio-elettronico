#titolo Crociere: Msc Preziosa consegnata al proprietario - Crociere e Traghetti - Mare
  (ANSA) - ROMA, 14 MAR - Questa mattina  MSC Preziosa  è stata consegnata ufficialmente nelle mani del proprietario di  MSC Crociere ,  Gianluigi Aponte , da  Laurent Castaing , direttore generale di STX France. L'armatore, a sua volta, ha poi affidato la nuova ammiraglia al comandante  Giuliano Bossi . 
 La cerimonia si è svolta nei cantieri di Saint-Nazaire in Francia, presenti numerose personalità. Al termine, a tagliare il nastro è stato ad Alexa Aponte Vago, vice presidente del gruppo MSC, con la bottiglia di champagne che è andata ad infrangersi sulla chiglia della nave.  
 "Siamo qui oggi per celebrare MSC Preziosa, la dodicesima unità della flotta MSC Crociere e la quarta nave della Classe Fantasia, il cui arrivo porta MSC Crociere ad essere la terza compagnia di crociere più grande del mondo - ha affermato il Ceo di MSC Crociere Pierfrancesco Vago -. Grazie alla nostra duratura ed efficace collaborazione con i cantieri STX France, siamo stati in grado di raggiungere, anno dopo anno tutti i nostri obiettivi. MSC Preziosa sarà una nave evoluta, con caratteristiche uniche e servizi a bordo eccezionali. La nostra nuova unità rappresenta il coronamento di un imponente piano industriale da oltre 6 miliardi di euro avviato nel 2003, che ha portato la Compagnia a costruire 10 nuove navi in poco meno di 10 anni".  
 MSC Preziosa è di 333 metri di lunghezza, 38 metri di larghezza e pesa 140.000 tonnellate. Può ospitare 4.345 passeggeri ed è in grado di viaggiare fino a una velocità di 23 nodi. Al termine della cerimonia, MSC Preziosa ha iniziato la sua avventura nei mari; il 22 marzo la nuova ammiraglia arriverà nel porto di Genova, dov'è attesa per la cerimonia di battesimo ufficiale. (ANSA).  
