#titolo Bella e 'tutelata' la Spiaggia dei Conigli - Natura - Ambiente&Energia
  ROMA - La spiaggia dei Conigli a Lampedusa e' la piu' bella del mondo secondo i viaggiatori di Tripadvisor, ma e' anche quella piu' difesa e tutelata. Qui Legambiente gestisce infatti una riserva naturale per conto della regione Siciliana. 
''La cosa emblematica - osserva Sebastiano Venneri, responsabile mare di Legambiente - e' che la spiaggia dei conigli riassume la natura e il turismo: l'estrema naturalita' connessa all'unica nidificazione conosciuta delle tartarughe marine nel sud Italia e il legame con un turismo di massa, sebbene contigentato. L'abilita' e' stato proprio di tenere insieme queste due esigenze''. Inoltre, ''l'accessabilita' a questa baia e' migliorata; tutti i lavori infatti hanno recuperato percorsi di accesso alla spiaggia anche grazie ai progetti Life''. 
Tra l'altro Venneri racconta di una spiaggia ''strappata a un destino di abusivismo. La storia della spiaggia dei conigli e' di quelle 'classiche' della Sicilia del degrado; basti pensare che la zona del belvedere, una terrazza meravigliosa che domina l'insenatura, era fino a vent'anni fa un parcheggio, ci sono immagini terribili degli anni '80 in cui tutta la spiaggia era una distesa di camper che  vendevano panini e bibite''. In questo, spiega Venneri, si deve molto al ''lavoro di ripristino di legalita', un percorso difficile e faticoso'', che poi e' ''culminato con l'elezione a sindaco di Giusi Nicolini, ex responsabile di Legambiente per la riserva''. 
Il lavoro di Legambiente ai 'Conigli', grazie agli interventi di conservazione e a una costante salvaguardia, ''rappresenta un modello gestionale che garantisce il ripetersi di un evento cosi' straordinario'', quello della deposizione delle uova delle tartarughe caretta caretta. 
Sull'isola inoltre sono attivi anche altri progetti legati all'ambiente, dalla raccolta differenziata dei rifiuti alla mobilita' sostenibile.  
