#titolo Sicilia. Grillo cita Garibaldi: 'Qui si fa l'Italia o si muore' - Politica
"Il M5S è diventato il pericolo pubblico numero uno dell'oligarchia che controlla l'Italia e che sta cercando di riciclarsi in modo ossessivo grazie ai media come se non avesse alcuna responsabilità dello sfascio attuale. Io non mi arrendo, però fatemi sentire un po' del vostro calore. Ogni tanto serve anche ai duri come me". Così Beppe Grillo conclude l'intervento di oggi sul suo blog, nel quale lancia la campagna del Movimento 5 Stelle per le prossime elezioni in Sicilia, che culminerà negli ultimi dieci giorni con un tour in camper del leader del movimento: "Arriverò dal 'Continente' - annuncia - a nuoto da Reggio Calabria a Messina". 
 'Qui si fa l'Italia o si muoré, è il titolo del post, a sottolineare l'importanza della sfida per il M5S. Grillo spiega la citazione così: "La Sicilia è sempre stata l'ago della bilancia della politica italiana da Garibaldi in poi. Nell'immaginario nazionale l'Italia nasce con la spedizione dei Mille e con la frase 'Qui si fa l'Italia o si muoré rivolta a Nino Bixio da Garibaldi. Nel dopoguerra la corrente siciliana della Dc, in particolare quella andreottiana con Salvo Lima e quella di Forza Italia (61 seggi su 61 nelle elezioni politiche del 2001) hanno determinato le sorti della politica italiana". 
 Il leader del M5S pubblica poi a corredo del suo post due documenti firmati dal candidato 5 Stelle Giacarlo cancellieri in cui egli assume l'impegno a rinunciare a qualsiasi rimborso elettorale e a percepire, in caso di elezione, "uno stipendio non superiore a 5.000 euro lordi mensili contro gli attuali 20.000: la differenza sarà restituita alla Regione Sicilia". Grillo invita inoltre "i partiti a fare altrettanto", perché "il M5S non vuole vantaggi competitivi senza dare la possibilità agli altri di imitarlo". 
    
