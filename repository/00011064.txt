#titolo Nuova Zelanda: Ricki Herbert - Gli Allenatori - Mondiali Sudafrica
  Richard (Ricki) Herbert, nato ad Auckland il 10 aprile 1961, vanta un passato da calciatore come difensore, avendo indossato le maglie di: Mount Wellington (in tre diversi momenti della carriera, nel 1978, dal 1980 al 1982 e dal 1986 al 1989), Nelson United (1979), Sydney Olimpic (1983), Auckland University (1984), Wolverhampton (club inglese, dal 1984 al 1986). In nazionale ha collezionato 61 presenze e 7 reti, tra cui 3 gettoni ai Mondiali 1982 in Spagna, unica partecipazione nella storia della sua nazionale alla kermesse iridata. 
 Nel 1990 inizia la sua carriera tecnica, guidando squadre pressochè sconosciute al calcio internazionale: il Papakura City, poi nel 1993 è al Papatoetoe, nel 1996 passa al Central United, finchè nel 1999 diventa anche selezionatore della Under 23 della Nuova Zelanda, entrando per la prima volta nei quadri federali; nel 2001 diventa assistente del commissario tecnico della nazionale maggiore neozelandese, nel 2003 è C.T. della selezione under 17 del suo paese, nel 2004 è coordinatore della selezione olimpica, che fallisce però l’approdo ai giochi di Atene. Dal 25 febbraio 2005 è selezionatore della nazionale maggiore neozelandese con cui, nel 2008, ha vinto la coppa d’Oceania e staccato il biglietto per la Confederations Cup 2009. 
 Nell’autunno 2009 ha riportato – dopo 28 anni di assenza – la Nuova Zelanda ai Mondiali. Dal 2007 sta allenando, contemporaneamente, la nazionale maggiore neozelandese ed il Wellington Phoenix; prima la sua carica di C.T. era stata divisa con un altro club, il New Zealand Knights.  
