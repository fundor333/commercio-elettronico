#titolo Fincantieri: acquisito Stx Ov, gruppo raddoppia dimensioni - Shipping e Cantieri - Mare
    (ANSA) - TRIESTE, 21 DIC -  Fincantieri  ha firmato un accordo per l'acquisizione da  Stx Europe  del  50,75%  di  Stx Osv , società quotata alla Borsa di Singapore, leader mondiale nella costruzione di mezzi di supporto alle attività di estrazione e produzione di petrolio e gas naturale ( Offshore Support Vessel ). Con 21 cantieri in 3 diversi continenti, quasi 20.000 dipendenti e ricavi per 4 miliardi di euro, il Gruppo raddoppia le sue dimensio 
 "Da oggi comincia una nuova era per Fincantieri" ha dichiarato l'amministratore delegato di Fincantieri,  Giuseppe Bono , per il quale "l'acquisizione di Stx Osv migliorerà ulteriormente la nostra posizione di competitor internazionale di primo livello e rafforzerà l'impegno del Gruppo nel perseguire una strategia di sviluppo e diversificazione per mantenere la competitività nel lungo periodo, permettendo di generare importanti ricadute positive sui nostri asset italiani".  
 "Sono certo che questo sia il percorso giusto per ottimizzare la nostra posizione di leadership globale nella cantieristica ad alto valore aggiunto e per affermarci come campioni del mondo occidentale", ha aggiunto Bono sottolineando che "é motivo di orgoglio per tutti i dipendenti e collaboratori di Fincantieri che una delle più antiche e nobili industrie nella storia sia un fattore strategico di sviluppo per l'Italia e crediamo anche motivo di fiducia nella capacità della nostra economia di guardare con più ottimismo al futuro". 
 Con questa acquisizione Fincantieri diventa uno dei primi cinque costruttori navali di riferimento su scala mondiale e unico produttore occidentale, anche per diversificazione, in grado di confrontarsi con i giganti asiatici. Rispetto ai primi quattro produttori, tutti coreani, il Gruppo Fincantieri si caratterizza per una posizione di leadership in tutti i settori navali high tech, arricchendo il proprio portafoglio prodotti attraverso l'ingresso nel settore dell'offshore oil&gas. 
 I termini dell'accordo sono stati approvati dai Consigli di amministrazione di Fincantieri e di Stx Europe. L'operazione prevede che Fincantieri, attraverso la propria societa' controllata Fincantieri Oil & Gas S.p.A., acquisisca il 50,75% di Stx Osv.  
 Il valore totale dell'operazione, includendo sia l'acquisizione del 50,75% che l'offerta pubblica di acquisto obbligatoria, sara' pari a circa 900 milioni di euro e verra' finanziata prevalentemente tramite l'utilizzo di risorse interne di Fincantieri e facendo ricorso ad un finanziamento bancario concesso da un pool composto da Banca Imi, Bnp Paribas (filiale italiana), Carige e Unicredit.  
 L'operazione di finanziamento vedra' inoltre la partecipazione di Cassa Depositi e Prestiti nel ruolo di finanziatore garantita da Sace. Stx Osv conta circa 9.200 dipendenti e 10 cantieri in tutto il mondo (5 in Norvegia, 2 in Romania, 1 in Vietnam e 1 in Brasile e un altro in corso di costruzione nello stesso Paese). Nell'ultimo triennio ha generato mediamente ricavi pari a circa 1,6 miliardi di euro, Ebidta per circa 190 milioni di euro e al terzo trimestre 2012 vantava un carico di lavoro pari a 2,1 miliardi di euro. (ANSA).  
