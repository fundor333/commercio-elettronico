#titolo 8 marzo: Pittella, crisi ha penalizzato donne - 2013 Anno dell'Europa dei cittadini
  ''La  politica di austerità  messa in atto dai governi europei ha finora soltanto incrementato la recessione e aumentato la disoccupazione  penalizzando  soprattutto la  donna , categoria debole per eccellenza''. Lo ha detto Gianni Pittella, vicepresidente del Parlamento europeo nel corso del seminario sulle donne e la crisi in corso nella sede dell'Eurocamera di Bruxelles. 
   
 ''La donna continua ad essere l'anello debole della nostra società - ha aggiunto- e questo è un dato inconfutabile e indiscutibile. Non sono state messe in atto politiche serie rivolte al sociale e ai servizi della persona con l'unico risultato che la donna si trova ancora costretta a  scegliere tra vita privata e professionale ''. 
   
 Per Pittella ''una valida iniziativa che potrebbero mettere in pratica i vari governi sarebbe quella dei ' bilanci di genere '. Gli Enti pubblici dovrebbero, infatti, prevedere nei loro bilanci economici delle precise e cospicue risorse da investire per promuovere azioni a favore delle pari opportunità. E ancora incentivare sconti sui crediti di imposta per le imprese che assumono le donne''. 
   
 Le disparita' uomo-donna sono state fotografata dall'indagine svolta da Eurobarometro. Per il 38% dei cittadini europei intervistati il  divario di retribuzione  è la disuguaglianza di genere più importante, seguita congiuntamente dalla violenza contro le donne (34%) e le maggiori difficoltà per le donne di conciliare il loro privato e il lavoro. Per quasi un europeo su tre ''la crisi ha reso più difficile per le donne di conciliare la vita privata e vita professionale (30%)". 
   
 Non a caso per quasi la metà delle donne aumentare la disponibilità di " strutture per la cura dei bambini " sarebbe la misura più efficace per raggiungere o mantenere un posto di lavoro. Gli intervistati ritengono infine che i candidati alle elezioni europee del 2014 dovrebbero dare la priorità a interventi destinati a ridurre il divario di retribuzione (21%) combattere la violenza (16%) e ridurre le difficoltà che le donne hanno nel conciliare vita privata e lavoro (16%). 
   
    
             (Segui ANSA Europa su  Facebook  e    Twitter ) 

