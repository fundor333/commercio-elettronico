#titolo Rafa Nadal  - Protagonisti
Rafa Nadal rinuncia a partecipare all'Us Open, l'ultimo slam della stagione che comincerà il 27 agosto. Lo ha annunciato lo stesso campione spagnolo con un messaggio su twitter: "Con tristezza, devo annunciare che non sono ancora pronto per giocare e mi trovo costretto a rinunciare all'Us Open. Grazie ai miei fans per il sostegno", ha scritto. Il tennista, a causa dei problemi ai tendini delle ginocchia, praticamente è fuori dai campi dal giorno della sua eliminazione nei primi turni del torneo di Wimbledon: ha dovuto disertare i Giochi Olimpici di Londra, dove sarebbe stato anche il portabandiera della Spagna, e poi i tornei di Toronto e Cincinnati. Nadal era tornato ad allenarsi in modo leggero nei giorni scorsi, ma pare che le cose non vadano come previsto. L'infortunio alle ginocchia sta guarendo più lentamente rispetto ai precedenti episodi di tendinite. Il direttore degli US Open, David Brewer, ha commentato così la notizia del forfait di Nadal: "Rafa ci ha informato che non sarà pronto per partecipare agli US Open quest'anno e si è ritirato dal torneo. Ci auguriamo di rivederlo presto sul campo e non vediamo l'ora che ritorni a New York l'anno prossimo".  
