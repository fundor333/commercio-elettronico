#titolo Dakar: De Rooy pigliatutto, pilota iveco fa sei su sette - Speciali - Motori
  TORINO - Continua il dominio Iveco nella Dakar dei camion. Il pilota olandese Gerard De Rooy, alla guida di un Iveco Powerstar, ha vinto la sesta tappa su sette e guida la classifica generale ad un giorno dallo stop prima della tappa da Salta a Tucuman, in Argentina. Recupera posizioni Miki Biasion, grazie al quinto posto ottenuto nella prova speciale. 
"La prima parte della prova - è il commento di De Rooy - ci ha permesso di tenere il piede fermo sull'acceleratore. Nei primi 130 chilometri abbiamo tenuto una media di 133 all'ora. 
Nella seconda parte del percorso, invece, a causa della presenza di numerose pietre, abbiamo dovuto guidare con prudenza". 
L'olandese esalta il ruolo di Biasion: "é - dice - una sicurezza per me". 
Da Salta a Tucuman i piloti troveranno un ambiente spettacolare e al tempo stesso insidioso: si dovranno destreggiare tra rocce, canyon e cactus. Anche le condizioni meteorologiche potrebbero giocare un ruolo significativo, soprattutto se il vento si combinerà con l'ondata di caldo che sta colpendo la regione argentina.  
