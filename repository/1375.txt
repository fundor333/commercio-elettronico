#titolo Arcipelago Kornati, creazione divina - In Viaggio
  Fra le isole zaratine e quelle di Sebenico si trova un arcipelago unico: le  Kornati, isole Incoronate , secondo la leggenda sorte dalle rocce "avanzate" a Dio dopo la Creazione e gettate in mare dal Creatore che guardandole decise che erano perfette così com'erano. Un quarto della superficie dell'arcipelago è area protetta,  Parco nazionale : 220 chilometri quadrati per una novantina di isole e isolotti. Tutto il resto è sistema ecologico marittimo ( www.kornati.hr/eng/cjenik.asp ). 
Il richiamo biblico è evidente anche nelle parole di  Bernard Shaw : "L'ultimo giorno della Creazione, Dio volle coronare la Sua opera, e fu allora che, con lacrime, stelle e respiri, creò le Kornati". È una bellezza unica e selvaggia, tipica della bianca pietra carsica e del mare cristallino della costa di Sebenico. Tutto l'arcipelago, che prende il nome della sua isola maggiore, conta almeno 140 fra isole, isolotti e scogli disabitati, ma secondo la tradizione popolare queste sono molte di più, almeno "quanti sono i giorni dell'anno", come recita un proverbio locale. Colpisce il viaggiatore per le bizzarre forme delle loro rocce e per l'altezza delle falesie. Labirinto per naviganti di ogni tempo, le isole sono puntellate di  fari , alcuni molto antichi come il  Blitvenica  o il  Sestrice . I suoi fondali sono un ghiotto passatempo per i sub, ma in acqua ci si può anche semplicemente tuffare e nuotare. Per soste sui generis sono consigliate le antiche case dei pescatori tramutate in trattorie dove assaggiare qualche specialità locale a base di pesce. Nel Parco Kornati si trovano anche  antiche fortezze , alcune delle quali risalgono agli Illiri. La più monumentale è la  Tureta . 
L'area protetta può essere visitata con un biglietto valido un giorno attraverso le numerose escursioni in barca e poi a piedi organizzate da diversi operatori locali. Da  questa pagina web  il link per scaricare l'elenco delle agenzie autorizzate. Acquistato prima di entrare nell'area del parco il biglietto costa quasi la metà, le  tariffe  individuali e giornaliere variano in base alla grandezza dell'imbarcazione.  
