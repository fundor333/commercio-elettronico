#titolo 8 marzo: studio Ue, solo 10,2% donne in Cda societa' quotate - 2013 Anno dell'Europa dei cittadini
     (ANSA) - BRUXELLES, 7 MAR - C'e' ''appena'' il 10,2% di donne
nei Cda delle societa' quotate nei 27 paesi dell'Unione, mentre
il 97,6% dei 'Ceo' e' uomo. Sono dati di uno studio diffuso
dalla Commissione Ue in cui si rileva che ''motori del
cambiamento'' sono i paesi con 'quote rosa' imposte per legge. Il caso Italia viene portato ad esempio, osservando che - dopo
l'approvazione della legge luglio 2011 - la presenza di donne
nei 'board' e' quasi raddoppiata in 12 mesi dal 5,6% di ottobre
2011 all'11,0% di ottobre 2012. 
   La Commissione fa distinzione tra membri esecutivi e 'non
esecutivi' nei board. E' con riferimento a quest'ultima figura
che la vicepresidente e responsabile europea per la Giustizia,
Viviane Reding, ha presentato una proposta di direttiva che
vuole imporre nei 27 paesi dell'Unione una quota del 40% ''per
il sesso sottorappresentato'' nei board delle societa' quotate e
in quelle a partecipazione pubblica.    Prendendo in considerazione i membri 'non esecutivi' dei
board, la media europea di presenze femminile e' al 16,8%, in
linea con quella degli Stati Uniti. L'Australia si attesta al
15%, il Canada al 10%, la Cina al 9%, India. Russia e Brasile al
5% ed il Giappone all'1%.    La situazione italiana e' molto migliorata quando si prendono
in considerazione appunto gli 'amministratori non esecutivi',
mentre resta ancora ferma al 3,9% la presenza di consiglieri
d'amministrazione 'esecutivi', secondo peggior dato in Europa
dopo l'Ungheria (2,5%). All'altro capo della scala, Romania
(30,5%), Lettonia (21,9%), Irlanda (20,0%) e Svezia (19,3%).    Tra i grandi paesi europei, la Germania ha il 7,2% di donne
tra i membri esecutivi, la Francia l'8,4%, il Regno Unito
l'11,1%. (Segui ANSA Europa su  Facebook  e    Twitter ) 

