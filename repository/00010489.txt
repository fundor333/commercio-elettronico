#titolo Pillole scoperte in relitto di 2000 anni fa, erano collirio - Uomini e Mare - Mare
   (ANSA) - ROMA, 07 GEN - Servivano per curare gli occhi, come un collirio, le 'pillole' di 2.000 anni fa scoperte nel  Relitto del Pozzino , al largo delle coste toscane. Lo dimostra l'analisi, coordinata da Erika Ribechini dell'università di Pisa e pubblicata sulla rivista dell'Accademia delle Scienze degli Stati Uniti (Pnas), che ha svelato la composizione delle antichissime pillole piatte, a forma di disco e di colore grigio. 
 I ricercatori hanno scoperto che gli ingredienti più abbondanti delle compresse, dal diametro di circa quattro centimetri e spesse un centimetro circa, sono composti a base di zinco. Fra gli altri ingredienti vi sono ossido di ferro, amido, cera d'api, resina di pino, una miscela di grassi di origine animale e vegetale, resti vegetali come fibre di lino, carbone, amido, cereali e pollini. 
 Il relitto su cui sono state scoperte le compresse, datato fra il 140 e il 130 a.C, appartiene a una piccola nave di cui si é conservata solo la parte centrale, inclinata in direzione Est-ovest. Il carico che trasportava, come vasi di Pergamo, anfore di Rodi usate per il trasporto del vino, lampade di Efeso, brocche chiamate oinochoe per versare il vino, suggerisce che la nave, o almeno una gran parte del suo carico, provenisse dalle coste greche. (ANSA).  
