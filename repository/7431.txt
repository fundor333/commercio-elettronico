#titolo Teenagers che fanno sport hanno una pagella piu' brillante - Stili di vita - Salute e Benessere
  I teenagers che fanno sport non solo stanno meglio in salute ma prendono anche voti migliori a scuola. Lo dimostra una ricerca che conferma scientificamente quanto invocato gia' nell'antichita' dai romani, 'men sana in corpore sano' e che nella scuola vale come 'chi sta meglio impara e rende di piu''. Lo studio svolto, al dipartimento di kinesiologia con quello di epidemiologia dell'universita' del Tennessee, a Knoxville, e' stato condotto su 312 studenti delle scuole medie. Lo studio, pubblicato sul Journal of sports medicine and physical fitness, fa luce sul rapporto fra rendimento scolastico e livello di fitness dei ragazzi, valutandolo attraverso le loro pagelle ma anche attraverso l'uso di test, obiettivi e standardizzati, di valutazione delle capacita' di apprendimento che non dipendono dal giudizio soggettivo dei professori. E' stato quindi anche monitorato il livello di fitness fisico dei ragazzi calcolando la quantita' di grasso corporeo, la forza muscolare, la flessibilita' e la resistenza e sottoponendoli a corse in staffetta, flessioni ed esercizi vari. 
''Al piu' alto punteggio di fitness corrispondono migliori capacita' di apprendimento e di rendimento scolastico'' spiega Dawn Coe che ha diretto l'indagine. ''Gli studenti con il piu' basso punteggio di fitness, invece, avevano anche le peggiori performance in classe e voti piu' bassi''. 
Gli autori sottolineano che eliminare l'ora di ginnastica nelle scuole sia un errore gravissimo. L'attivita' fisica e' essenziale perche' propedeutica alle altre materie, il fitness e' fortemente connesso con il successo dei ragazzi a scuola.  
