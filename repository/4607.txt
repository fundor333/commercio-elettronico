#titolo I 50 anni della Porsche 911, un anniversario da ricordare - Motori
  (di Valerio Monaco) 
 STOCCARDA - Cinquant'anni e sette generazioni per festeggiare l'idea Porsche 911. Una celebrazione di due giorni iniziata al nuovo Museo Porsche e terminata con la prova di alcuna storiche su strada e sul circuito del centro sperimentale Porsche. 
Costruito nel 2008 il museo e' una delle attrazioni piu' visitate di Stoccarda che vanta oltre 2.000.000 di visitatori dall'apertura, il 45 per cento dei quali proviene da tutto il mondo. Per costruirlo e allestirlo, con 400 pezzi da collezione, ci sono voluti piu' di 100 milioni di euro. Soldi ben spesi per la storia di un'auto dalla versatilita' unica descritta cosi' da Ferry Porsche, il geniale ingegnere austriaco che l'ha ''inventata'': ''E' l'unica auto con la quale si puo' fare un safari in Africa, correre a Le Mans, andare a teatro e girare per New York''. 
E la visita del Museo Porsche e' la migliore testimonianza delle sue parole. ''Dal primo esemplare del 1947'' spiega Holger Eckhardt, responsabile comunicazione prodotto sportive Porsche ''la filosofia progettuale e' rimasta la stessa: fondere emozione e prestazioni di un'auto da corsa in una supercar stradale che sia anche sicura e confortevole''. Gli oltre 820.000 esemplari venduti dimostrano che il concetto ha funzionato. Cosi' come la decisione di evolverlo costantemente, stando al passo con i tempi e le mode, che ha portato nel 2011 ad una crescita del 22 per cento, con 118.868 unita' Porsche vendute, e che prevede l'assunzione da quest'anno di altri 1000 addetti, per arrivare entro il 2018 a una forza lavoro di 20.000 dipendenti. Nello stesso la Porsche programma la consegna di oltre 200.000 auto nel mondo. 
Un successo da ascrivere, in massima parte, dalla forte immagine creata dalla 911 nei suoi 50 anni di storia. Dalla prima serie 901, presentata al salone di Francoforte del settembre 1963, la 911 e' rimasta fedele a se stessa, con il motore 6 cilindri boxer a cilindri contrapposti, montato a sbalzo dietro l'assale posteriore.  Nei primi cinquant'anni la Porsche 911 ha vissuto una costante mutazione genetica fino al modello 991 del 2011, la generazione con il piu' grande balzo tecnologico.  La 991 ha telaio, passo, interni completamente nuovi. Ha motori piu' potenti, trasmissione piu' efficace e consumi ed emissioni ulteriormente ridotti. Ma se la 901 del 1963 e una 991 2013 sono fianco a fianco si riconosce sempre l'inconfondibile stile Porsche 911. 
In 50 anni di storia la 911 ha acquisito innovazioni entrate nella produzione dei grandi numeri, come freni a disco ventilati, turbocompressore, carrozzeria zincata, elettronica per la gestione di motori e sospensioni, telai in alluminio, trazione integrale e freni in ceramica, fino all'ultimo cambio sportivo a doppia frizione e sette marce. Un'enciclopedia di tecnologie sperimentate in oltre 30.000 vittorie nelle competizioni, due terzi delle quali conquistate dalle 911, modello che ha vinto le piu' importanti corse e rally del mondo. 
Una carriera resa prestigiosa anche dalla durata e dell'affidabilita' del modello. Sono piu' di 150.000 le 911 ancora in circolazione che molti clienti fanno assistere dalla divisione Porsche Classic, attraverso la quale la casa offre assistenza tecnica in fabbrica con la vendita delle parti di ricambio fino al restauro completo, sempre mantenendo l'unicita' e autenticita' di ogni Porsche.  
