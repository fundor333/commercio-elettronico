#titolo Greenpeace a New York sfida alta moda - Rifiuti & Inquinamento - Ambiente&Energia
  ROMA - Attivisti di Greenpeace in azione a New York per la Settimana della Moda hanno recapitato agli empori di Prada, Dolce&Gabbana, Chanel ed Hermes il messaggio "Help end this mess", cioé "Aiutaci a porre fine a questo disastro".  
I quattro brand, si legge in una nota di Greenpeace, "sono stati bocciati con uno zero in condotta" dall'associazione "finendo agli ultimi posti della classifica per la sostenibilità della campagna 'The Fashion Duel'. Nonostante le molteplici richieste di Greenpeace - prosegue la nota - le quattro aziende si sono rifiutate di fornire informazioni che potessero permettere all'organizzazione ambientalista di valutarli. Declinando il dialogo, Prada, Dolce&Gabbana, Chanel ed Hermes si sono dimostrati irresponsabili nei confronti dei consumatori".  
Nella classifica di "The Fashion Duel", le case d'alta moda "sono state valutate in base alla trasparenza delle filiere produttive, le politiche ambientali in atto e la disponibilità a un impegno serio per dire no alla deforestazione e all'inquinamento. In testa - conclude Greenpeace - Valentino Fashion Group, l'unico brand a impegnarsi per raggiungere gli ambiziosi obiettivi Deforestazione Zero e Scarichi Zero nelle propria produzione".  
