#titolo Crociere: Su Msc Preziosa uno scivolo di 120 metri - Speciali - Mare
  (ANSA) - GENOVA, 5 dic - Uno scivolo lungo 120 metri con un tratto trasparente a 60 metri di altezza sul livello del mare. 
E' una delle novità di  MSC Preziosa , la nuova ammiraglia della compagnia  Msc  che sarà battezzata il 23 marzo 2013 a Genova. Si tratta - precisa MSC in una nota diffusa a Genova - dello scivolo più lungo a corpo libero mai visto su una nave da crociera. 
 A differenza delle tre ammiraglie gemelle già in servizio, Msc Preziosa sarà dotata sul ponte più alto di un grande aqua park con scivoli, giochi d'acqua, spruzzi e fontane. Il  Doremi Castle , questo il nome dell'aqua park, sarà un insieme di percorsi e giochi d'acqua che si svilupperanno su una serie di piattaforme rialzate con tante attrazioni date da spruzzi vaporizzatori. Divertimento e suspense garantiti anche da getti d'acqua a sorpresa sopra le teste ignare dei bagnanti. La discesa sullo scivolo porterà gli ospiti anche oltre il perimetro della nave con un breve passaggio sul mare. Proprio in questo tratto lo scivolo diventerà trasparente, regalando una vista mozzafiato sul mare da circa 60 metri di altezza. 
 Lunga 333 metri e larga 38 metri, sarà in grado di raggiungere una velocità di 23 nodi e potrà ospitare fino a 4.345 passeggeri. 
(ANSA)  
