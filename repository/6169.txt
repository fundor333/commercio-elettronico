#titolo Festa a Genova per arrivo container numero 2 milioni - Porti e Logistica - Mare
  (ANSA) - GENOVA, 21 DIC - Il  Porto di Genova  in festa perche', nonostante la crisi, e' stato raggiunto un obiettivo ambizioso, quello dei 2 milioni di container. Il container da record e' arrivato alla banchina de l VTE , che da solo ha movimentato 1 milione e 250 mila teus, ed e' targato  CMA-CGM. 
''Un risultato importante raggiunto grazie a una comunita' portuale coesa - ha sottolineato il presidente di Autorita' Portuale, Luigi Merlo - che lavora per un obiettivo comune. Un risultato arrivato anche grazie agli investimenti fatti sullo scalo, con l'intervento pubblico sui dragaggi e l'adeguamento delle gru da parte dei privati''.      Merlo ha sottolineato l'importanza di aver raggiunto l'obiettivo del container numero 2 milioni senza paralizzare il sistema di accesso stradale alla citta'. ''Un risultato ottenuto grazie alle nuove tecnologie come lo sdoganamento telematico - ha concluso Merlo - ottenuto grazie al lavoro degli spedizionieri e degli agenti marittimi''. 
Il duemilionesimo container e' anche il primo che viene svincolato attraverso una procedura telematica. ''Con questa procedura - ha sottolineato il direttore generale di Assagenti Genova - elimineremo circa 600 mila pratiche cartacee ogni anno che comportano, tra l'altro, lo spostamento di fattorini che dalle case di spedizione vanno nelle agenzie marittime, per ritirare i documenti, che devono essere successivamente consegnati all'autotrasportatore nel terminal. Da questo contenitore tutte queste procedure saranno telematiche''. 
Un riconoscimento a tutta la comunita' portuale e' arrivato dal Comandante della Capitaneria di Porto di Genova, ammiraglio Felicio Angrisano che ha sottolineato l'impegno di tutti per rendere possibili questi risultati. (ANSA).  
