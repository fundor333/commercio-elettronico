#titolo I fisici del bosone di Higgs per la Città della Scienza - Ricerca e Istituzioni - Scienza&Tecnica
  I protagonisti della caccia al bosone di Higgs si uniscono a Roma in un appello per la ricostruzione della Città della Scienza di Napoli insieme al direttore generale della Fondazione Idis, Luigi Amodio.  L'evento all'Auditorium Parco della Musica ha visto protagonisti il fisico Luciano Maiani, 'padre' dell'accaleratore Lhc e i due ricercatori dell'Istituto Nazionale di Fisica Nucleare (Infn) Fabiola Giannotti e Guido Tonelli, che sono stati a capo dei due grandi esperimenti che hanno permesso la scoperta: rispettivamente Atlas e Cms. 
"La Città della Scienza deve risorgere com'era, dov'era e più bella di prima": è l'appello lanciato da Amodio. "Abbiamo iniziato a lavorare dal giorno successivo all'incendio, proprio ospitando un ricercatore dell'Infn - ha proseguito Amodio - e il 13 aprile ripartiremo con alcune attività espositive per bambini". I tre protagonisti italiani di questa grande avventura hanno voluto dedicare l'apertura dell'incontro al museo di Napoli distrutto recentemente da un incendio. "Abbiamo ricevuto grande affetto e messaggi di solidarietà - ha proseguito Amodio - alla Città della scienza è stata anche dedicata una pizza da un pizzaiolo colpito in precedenza dalla camorra".  
