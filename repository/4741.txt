#titolo Acqua: abolizione Ato al 31/12, mappa sud e isole Italia - Acqua: Dalle Regioni - Ambiente&Energia
     (ANSA) - ROMA, 28 DIC - Dal 31 dicembre di quest'anno vengono
aboliti gli Ato (Autorita' d'ambito territoriali ottimali), dopo
alcune proroghe degli anni precedenti. Dal primo gennaio 2013
ogni regione dovra' aver previsto uno 'strumento' sostitutivo. In caso di inadempienza subentra il potere sostitutivo del
governo (per il momento potrebbe toccare alla Campania che non
ha ancora legiferato).    Questa la mappa di quanto previsto da alcune regioni del sud
Italia e di Sicilia e Sardegna:
   - MOLISE: Il territorio e' suddiviso in un solo Ambito
territoriale ottimale coincidente con la Regione, che assume le
stesse competenze dei precedenti Ato. Viene istituito il
Comitato d'ambito, composto da rappresentati della Regione e
degli enti locali, con funzioni consultive.  - PUGLIA: Il territorio e' suddiviso in un solo Ambito
territoriale ottimale coincidente con la Regione (Autorita'
idrica pugliese). Le competenze rimangono le etesse dei
precedenti Ato.    - BASILICATA: Il territorio e' suddiviso in un solo Ambito
territoriale ottimale coincidente con la Regione (Conferenza
interistituzionale idrica), che assume le stesse competenze dei
precedenti Ato. La Conferenza e' composta dai sindaci dei
comuni, dai presidenti delle provincie e dal presidente della
Regione.    - CALABRIA: Il territorio e' suddiviso in un solo Ambito
territoriale ottimale coincidente con la Regione (al
Dipartimento 'Infrastrutture e lavori pubblici), che mantiene le
stesse competenze dei precedenti Ato. La Giunta regionale e'
demandata a dare direttive piu' specifiche inerenti anche la
definizione di eventuali differenti ambiti di gestione.    - SARDEGNA: Il territorio e' suddiviso in un solo Ambito
territoriale ottimale coincidente con la Regione (Autorita' per
il Servizio idrico integrato), che assume le stesse competenze
dei precedenti Ato. L'Autorita' e' composta da due organi, uno
coincidente con la Direzione generale dell'Agenzia del distretto
idrografico della Regione Sardegna (funzioni di segreteria
tecnica); il secondo organo, il Comitato d'ambito che svolge i
compiti di pertinenza delle vecchie assemblee d'ambito (composto
da 6 membri, 3 assessori (di cui 1 presidente) in rappresentanza
della Regione e 3 in rappresentanza dei comuni). Il disegno di
legge approvato dalla Giunta e' all'esame della Regione.    - SICILIA: Il territorio e' suddiviso in 9 aree di Ambito
territoriale ottimale, coincidenti con le precedenti. Vengono
mantenute le stesse competenze dei precedenti Ato. 

(ANSA).
