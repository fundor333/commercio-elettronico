#titolo Gloria, come gli studenti dell'IED immaginano l'Alfa Romeo - Prove  e Novit√† - Motori
  ROMA - Si chiama Gloria e nasce dalla matita dei giovani car designer dell'Istituto Europeo di Design (IED), che in questo nuovo concept hanno immaginato una berlina Alfa Romeo da comunicare al mercato asiatico e a quello americano, dove il mito della Giulia Spider Duetto nel film 'Il Laureato' non si e' mai spento. 
Realizzata in collaborazione con il Centro Stile del Biscione, Gloria sara' presentata in anteprima mondiale al prossimo Salone di Ginevra. Lunga meno di 5 metri, larga quasi 2 ed alta solo 1 metro e 32 cm, Gloria e' una berlina sportiva dalle linee decise, che percorrono il fianco fino all'estremita' posteriore. Su strada sarebbe spinta da un motore di ultima generazione V6 o V8 biturbo. Sul cofano e' presente un forte richiamo allo scudo Alfa Romeo ricavato dalle linee della vettura che sottolineano la tridimensionalita' delle forme. Le strisce di pelle anteriori sono un richiamo alle memorabili cinghie di cuoio per i bauli delle vetture storiche del marchio. 
Il concept e' frutto del lavoro dei venti studenti del Master ed e' il risultato di un processo scandito da diverse fasi di valutazione, che simulano una reale situazione lavorativa: a partire dalle venti proposte progettuali ne sono state selezionate dieci realizzate poi in clay in scala 1:4. Tra queste e' stata infine selezionata quella che meglio ha saputo rispondere al brief iniziale affidato dal marchio Alfa Romeo. 
L'intera classe, suddivisa in gruppi, ha poi lavorato sul progetto scelto per portare a termine la concept in scala reale. 
''Abbiamo chiesto - dichiara Lorenzo Ramaciotti - Head of Fiat & Chrysler Design - agli studenti del Master, di interpretare in completa autonomia una nuova berlina Alfa Romeo. Durante lo sviluppo abbiamo commentato, discusso e indirizzato i progetti al fine di ottenere il massimo dell'espressione spontanea della loro creativita'. Il risultato e' stato stimolante e di ottimo livello professionale e creativo''.     La Gloria sara' riprodotta su ipad in un'ambientazione virtuale, dove sara' possibile interagire con essa scegliendo fra cinque modelli di cerchi e cinque colori di carrozzeria da provare e sostituire a quelli reali. In occasione del Salone dell'Automobile di Ginevra lo stand dell'Istituto Europeo di Design presentera' anche, attraverso la proiezione di due video, una selezione di proposte progettuali realizzate rispettivamente dal Corso triennale in Transportation Design di IED Barcellona e dal Master in Transportation Design di IED San Paolo.  
