#titolo Crociere: Msc, obiettivo 2013 1,6 mlioni passeggeri - Crociere e Traghetti - Mare
  (ANSA) - Genova, 18 mar -''Dal 2004 siamo cresciuti dell'800% in termini di clienti crocieristi, nel 2012 abbiamo superato  quota 1,4 milioni di passeggeri a bordo e l'obiettivo per l'anno in corso è raggiungere la soglia di 1,6 milioni'': l'amministratore delegato di  Msc Crociere   Pierfrancesco Vago , a pochi giorni dal battesimo della nuova ammiraglia della compagnia, in programma il 23 marzo a Genova, fa il punto, in una intervista con MF-Milano Finanza, sul programma di sviluppo del gruppo. 
 ''Sulle nostre navi - sottolinea il numero uno compagnia italo-svizzera presieduta da Gianluigi Aponte - nel 2012 abbiamo ospitato passeggeri di 180 nazionalità diverse e intendiamo puntare ancora molto sui mercati del Nord e Sudamerica. Grazie a questa diversificazione geografica dei bacini d'utenza siamo riusciti a compensare il lieve calo di passeggeri provenienti da Italia e Spagna, due Paesi dove si sono fatti sentire la crisi economica e l'effetto Costa Concordia''. 
 Sul fronte delle nuove commesse, Vago parla di ''una breve pausa di riflessione'' perché dopo la consegna della Msc Preziosa, 12ma unità della flotta, ''è il momento di consolidare gli investimenti effettuati''.''Peraltro - aggiunge - stiamo già lavorando a un nuovo prototipo di nave da oltre 150 mila tonnellate di stazza con lunghezza sempre oltre i 300 metri ma più larga anche per ottenere spazi più ampi a bordo. Quando la firma dei contratti? Posso solo dire che dalla progettazione alla consegna della nave passano tre anni''. (ANSA)  
