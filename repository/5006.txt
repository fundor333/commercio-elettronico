#titolo Vela: New York-San Francisco; Soldini, viaggiamo a 30 nodi - Nautica e Sport - Mare
  (ANSA) - NEW YORK, 2 GEN - A 24 ore dalla partenza, tutto procede bene a bordo di Maserati, impegnata nel tentativo di battere il record di percorrenza New York-San Francisco. Le condizioni meteo sono quelle previste: vento costante da nord ovest sui 25-35 nodi, onde di 4-5 metri, freddo intenso. "Stiamo bene, stiamo andando velocissimi - racconta Giovanni durante il collegamento telefonico di oggi - Maserati si tuffa giù dalle onde urlando e scatena i suoi cavalli con punte di 30 nodi di velocità. Stanotte abbiamo toccato i 33 nodi. Questa è la nostra vita in queste ore: massima concentrazione, turni al timone, grande sforzo per mantenere vivibile l'ambiente interno. E' tutto fradicio, e molte delle nostre energie sono spese per tenere fuori l'acqua con secchio e spugna. I sacchi a pelo sono tutti bagnati, speriamo di riuscire a asciugarli nei prossimi giorni. Per fortuna - conclude il velista milanese - il morale é alto e l'equipaggio è un grande equipaggio. Tra cinque o sei ore il vento dovrebbe cominciare a calare man mano che ci avviciniamo alla zona di alta pressione". (ANSA).  
