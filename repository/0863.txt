#titolo Montevideo, quarti con tanto orgoglio - Mondiali Sudafrica
  (ANSA) - MONTEVIDEO - Una traversa che fa male e che rimarra' nella storia. Tutto l'Uruguay si e' oggi preso la testa tra le mani, quando all'ultimo istante il bomber Diego Forlan ha fallito per pochi millimetri, colpendo la traversa, quello che per la 'celeste' poteva essere il pareggio contro la Germania, aprendo la speranza dei supplementari o dei rigori.    L'amaro 'adios' ai Mondiali non ha pero' demoralizzato gli uruguayani, che escono dal torneo a testa alta e con il quarto posto in tasca: un ottimo risultato per un paese di 3,3 milioni di abitanti dove da sempre il calcio e' una sorta di religione, e dove pero' proprio il 'futbol' aveva regalato negli ultimi tempi solo tante delusioni. 
 ''E' stata una partita che abbiamo meritato di vincere, ma che si e' complicata per un paio di errori di Muslera'', ha commentato pochi istanti dopo il fischio finale l'edizione on line del principale quotidiano, El Pais, il quale, anche in un momento non felice, ha fatto grande sfoggio di autoironia: ''Il polpo aveva ragione, niente terzo posto'', ha rilevato il titolo principale del giornale, riferendosi a quanto previsto da Paul, l'ormai notissimo 'indovino' dell'acquario di Oberhausen.    Per Montevideo, il bilancio finale dell'avventura del 'maestro' Tabarez e dei suoi ragazzi in Sudafrica e' comunque nettamente positivo. Tutto il Paese attende infatti il rientro, previsto lunedi', della squadra, con in programma numerosi eventi e discorsi che - assicurano gli organizzatori - lasceranno il segno: tante saranno le celebrazioni e le feste. 
 Il Paese e' infatti riuscito a recuperare molta autostima, visto che dopo il successone di questi Mondiali, per ricordare un'impresa calcistica gli uruguayani non dovranno piu' guardare al passato, ma a quanto realizzato in terra sudafricana.    Il quarto posto 'viaggia' di fatto di pari passo ad un'ondata di ottimismo globale nel Paese, che - cosi' come il suo vicino-rivale di sempre, l'Argentina - ha vissuto anni e anni di crisi economiche e sociali.Â  
 La sconfitta di qualche giorno fa contro l'Olanda, che ha sbriciolato il sogno di una finale, non ha pero' evitato che migliaia di persone, non solo a Montevideo, scendessero per strada urlando 'Uruguay, Uruguay'.    Per parlare di una 'celeste' al livello di quella della squadra del 'maestro' Tabarez c'era finora bisogno di andare indietro con il ricordo al 'maracanazo' del 1950, quando la rete di Alcides Giggia mando' al tappeto il Brasile e regalo' all'Uruguay il suo secondo 'Mundial', dopo quello inaugurale di 20 anni prima.     Quella storica partita rimarra' nella memoria del Paese: che potra' pero' d'ora in poi incorniciare le reti e la performance dell'Uruguay in Sudafrica. ''E' quarto posto: applaudite, e non smettete di applaudire'', e' l'invito che il portale Montevideo.com fa in queste ore a tutti i tifosi 'celestes'.  
