#titolo Dal Punteruolo rosso al Cinipide galligeno, la top 10 dei parassiti più temuti - Speciali - Terra&Gusto
     Dieci nemici dell’agricoltura campana: Aromia bungii, Nematodi cisticoli della patata, Punteruolo rosso, Cinipide galligeno, Lattuga d'acqua, Megaplatypus mutatus, Cancro batterico del kiwi, Tuta absoluta, Gonocerus acuteangulatus e la Flavescenza dorata della vite. E’ questa la top ten degli organismi nocivi nemici di piante e coltivazioni della Campania. Un elenco di esseri alieni, dai nomi al limite dell’impronunciabile, che spesso provengono da Paesi di aree geografiche assai distanti. Ed e’ proprio la provenienza da Paesi cosi’ lontani la loro forza. In Italia, e quindi anche in Campania, trovano spesso delle condizioni favorevoli che permettono una proliferazione incontrollata. Le conseguenze sono drammatiche e i danni economici spesso incalcolabili. Il primo e piu’ temuto e’ anche il piu’ recente ovvero l’Aromia bungii, il cerambicide delle drupacee che attacca i fruttiferi. Ma anche altri hanno fatto strage di piante e frutti. E’ il caso dei Nematodi cisticoli della patata o del Punteruolo rosso celebre per aver distrutto le palme. E poi c’e’ anche il Cinipide galligeno, il killer del castagno che ha causato un drammatico crollo nella produzione di questo frutto tipico della regione. Piu’ recenti le segnalazioni della cosiddetta Lattuga d'acqua, una pianta esotica invasiva avvistata in alcuni corsi d’acqua del Casertano e sempre in quella zona e’ stato avvistato il Megaplatypus mutatus, un coleottero originario del Sudamerica che attacca diverse essenze frutticole e forestali debilitandone le piante. Di origine giapponese e’ invece il terribile cancro batterico dell’actinidia inserito nella alert list EPPO, che è stato segnalato in Campania, fortunatamente, in una sola azienda agricola del Casertano anche se, data la vicinanza di molti focolai di infestazione al confine con la nostra regione, è sempre monitorato dai tecnici del servizio fitosanitario regionale. Altrettanto pericolosa per le coltivazioni campane e’ la Tuta absoluta che attacca, tra gli altri, alcuni dei prodotti piu’ tipici della Campania come il pomodoro, la patata, il peperone e la melanzana. Infine la Flavescenza dorata della vite, una fitoplasmosi appartenente al gruppo dei giallumi della vite, la cui presenza è stata segnalata sull'isola di Ischia e, in particolar modo, nel comune di Forio dove è stata disposta la lotta obbligatoria, così come previsto dal Decreto ministeriale 32442 del 31 maggio del 2000. E questo e’ solo un piccolo elenco dei tanti insetti e parassiti, piu’ o meno aggressivi, che possono attaccare le coltivazioni campane. Per prevenirne i danni esiste un servizio di consulenza fitosanitaria, incardinato nel Settore sperimentazione, informazione, ricerca e consulenza in agricoltura (SeSirca) che, attraverso il Piano regionale di lotta fitopatologica integrata (PRLFI), viene offerto sul territorio in collaborazione con i cinque Settori tecnico amministrativi provinciali per l'agricoltura. Il Servizio di consulenza fitosanitaria attua un continuo monitoraggio delle principali colture agrarie in circa 260 Unità territoriali di monitoraggio (UTM) sul territorio regionale e produce settimanalmente 27 edizioni dei Bollettini fitosanitari zonali. Il servizio di consulenza è gratis da parte di tutti gli agricoltori che aderiscono al PRLFI e per accertamenti diagnostici più sofisticati ci si può rivolgere al Laboratorio fitopatologico regionale.  In piu’, sul portale dell’assessorato sono continuamente aggiornate le schede su tutte le emergenze fitosanitarie. Al link http://www.agricoltura.regione.campania.it/difesa/difesa.html si possono trovare foto, documenti e depliant illustrativi per riconoscere immediatamente gli insetti e per procedere nel modo piu’ corretto nelle segnalazioni alle autorita’.  
