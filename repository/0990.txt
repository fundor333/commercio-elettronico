#titolo F1: Ferrari correra' a Gerusalemme in giugno - Altri Sport
La Ferrari correrà per le strade di Gerusalemme. Una monoposto della Scuderia di Maranello, affidata a Giancarlo Fisichella, parteciperà il 13 ed il 14 giugno alla prima edizione del "Jerusalem Peace Road Show", evento organizzato sotto l'egida del Comune di Gerusalemme e con il supporto di Kaspersky Lab, uno dei più importanti partner del team. 
 - L'annuncio è stato dato questa mattina nel corso di una conferenza stampa svoltasi nella Città Santa dal Sindaco Nil Barkat e dallo stesso Fisichella, giunto appositamente dall'Italia. "E' bellissimo avere l'opportunità di guidare una vettura di Formula 1 sulle strade di una città così affascinante e ricca di storia come Gerusalemme - ha detto Fisichella - Sono sicuro che l'evento attirerà tantissima gente lungo il percorso, un vero e proprio circuito che si snoderà su e giù per le colline e correrà per una parte accanto alle mura della Città Vecchia; sarà davvero un'esperienza unica ed affascinante. Voglio ringraziare il Sindaco Barkat per aver reso possibile questo evento e il nostro sponsor Kaspersky Lab per aver creato questo collegamento fra il progetto e la Scuderia". "Una monoposto di Formula con lo sfondo delle mura di Gerusalemme rappresenta un evento storico - ha sottolineato il Sindaco Barkat. Costituirà inoltre un'opportunità per l'economia, il turismo e la promozione della città in tutto il mondo. Gerusalemme ha cinquemila anni di storia ma non può e non deve restare ferma, anzi deve legarsi alla modernità. La nostra è una città aperta a tutti ed è importante mandare un messaggio di pace, senza nessun significato politico: auspichiamo di avere ebrei, arabi e musulmani tutti insieme a vedere da vicino l'espressione più bella del motorismo sportivo". Dopo Mosca, Rotterdam, Doha, Rio de Janeiro ed altre città - ricorda il sito media della Ferrari - una Rossa di Formula 1 sarà protagonista di un nuovo evento cittadino, dando così la chance agli appassionati ma anche a chi non conosce l'automobilismo sportivo di avvicinarsi a questo mondo, come ha ricordato Fisichella: "Eventi come questi sono fondamentali per dare maggiore popolarità al nostro sport. Per noi piloti è un'esperienza ovviamente diversa da una gara perché non c'é la stessa pressione ma è comunque molto interessante, anche perché ci permette di conoscere nuovi Paesi. Sono particolarmente contento del fatto che qui avremo la possibilità di fare un vero e proprio giro (il tracciato sarà lungo 2,4 chilometri, n.d.r.) invece di un tradizionale percorso su un rettilineo, come spesso accade in occasioni simili. Sono sicuro che sarà un grandissimo successo: il pubblico si divertirà tantissimo". 
 HONDA VERSO RIENTRO DA 2015  - Honda ha intenzione di rientrare nella Formula 1 dal 2015 fornendo motori alla McLaren e tornando a costituire un tandem che in passato ha riscosso successo. Lo riporta oggi il quotidiano Asahi, secondo cui i regolamenti del campionato, con la previsione di motori turbo a miglior e più efficiente impatto ambientale, sarebbero alla base del ponderato ripensamento vista la possibilità del loro uso, in prospettiva, sui modelli commerciali da mandare in produzione. Lo stesso numero uno del gruppo, Takanobu Ito, aveva ammesso che compagnia avrebbe dovuto studiare "in modo approfondito" un possibile ritorno nel Circus. L'ufficio stampa del colosso nipponico, contattato dall'ANSA, ha rifiutato commenti, ma l'ipotesi di ritorno - secondo la stampa nipponica - è rafforzata dal lancio di diversi modelli da parte di Honda sui mercati intorno al 2015. Come fornitore di motori (1983-1992), Honda ha assistito un totale di tre squadre (Williams, Lotus e McLaren), vincendo 69 Grand Prix, con piloti quali il francese Alain Prost e il brasiliano Ayrton Senna. Honda ha lasciato la F1 dopo l'ultima partecipazione alla stagione 2008 in scia al taglio del budget deciso dopo la crisi finanziaria scatenata dal tracollo di Lehman Brothers, con la decisione di vendere il team a Ross Brawn. Il gruppo nipponico, per la prima volta in F1 nel 1964, si appresterebbe quindi al suo quarto rientro nel mondo della F1. Toyota, tornata nel 2012 a essere la più grande casa automobilistica al mondo, ha lasciato la Formula Uno nel 2009.  
