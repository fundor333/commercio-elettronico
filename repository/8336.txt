#titolo Fincantieri: accordo Castellammare,esuberi scendono a 230 - Shipping e Cantieri - Mare
  (ANSA) - CASTELLAMMARE DI STABIA (NAPOLI), 1 FEB - Calo dei dipendenti in esubero, che passano da 290 a 230 (sugli attuali 613 dei quali nessuno sara' licenziato) in cambio della flessibilita' nell'orario di lavoro: e' l'accordo raggiunto in nottata tra la Fincantieri e i sindacati di categoria, Fiom compresa, in vista della commessa della canadese Societe' des traversiers du Quebec (STQ) per la realizzazione di un traghetto ecocompatibile nei cantieri di Castellammare di Stabia (Napoli). 
L'accordo, firmato dai delegati provinciali e dalle rsu, prevede l'adozione dell'orario ''plurisettimanale'', cioe' l'impiego delle unita' lavorative, a fronte di esigenze tecniche-produttive, per un massimo di ore che supera il limite previsto dal contratto nazionale, di sei ore &#8211; senza pausa mensa &#8211; dal lunedi' al sabato.     Il lavoratore, al termine del turno delle sei ore, potra' scegliere se consumare il pasto in mensa oppure uscire con il sacchetto viveri equivalente preparato dall'azienda. Questa flessibilita' pone il cantiere navale di Castellammare di Stabia a un livello di competitivita' piu' avanzato rispetto a tutti gli altri stabilimenti della Fincantieri e ha consentito &#8211; spiegano fonti dell'azienda di Trieste &#8211; di poter assicurare al sito di Castellammare di Stabia una commessa innovativa e una mission che scongiura la chiusura del cantiere.     Inoltre, abbassa il livello delle eccedenze. Per assicurare tutto cio', le attivita' del cantiere saranno tutte internalizzate. ''Si tratta di un accordo molto importante che prevede 10 milioni di investimenti &#8211; spiega Giovanni Sgambati, segretario regionale Fim Uilm Campania &#8211; con questo traghetto altamente innovativo, viene messo in sicurezza il cantiere di Castellammare di Stabia, per il quale si e' registrato l'accordo di tutti i sindacati. E cio' e' stato possibile per la forte coesione delle rsu aziendali.. Abbiamo fatto uno scambio molto importante in questo tempo di crisi, a una maggiore flessibilita' degli orari abbiamo ottenuto una minore eccedenza del personale''.     Commenti positivi giungono anche da Giuseppe Terracciano, segretario della Fim Cisl Napoli, secondo il quale l'intesa ''getta le basi per ridisegnare e confermare la vocazione cantieristica di Castellammare. Una sfida che consentir√† di  restare cosi nel panorama del sistema Fincantieri con le caratteristiche necessarie per competere all'assegnazione di nuove navi al cantiere stabiese''. (ANSA).  
