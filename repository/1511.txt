#titolo Libri: L'uomo che non contava i giorni - Libri - Mare
  (ANSA) - ROMA, 15 MAG - Un giovane tunisino approda sulle coste del Mar Ligure lasciandosi alle spalle un passato di fatiche e dolori nella speranza di rifarsi una vita. Mohamed ha ereditato dal padre e dal nonno, costruttori di barche e pescatori, le conoscenze del lavoro dell'arte navale, e in un paesino della Liguria il destino gli fa incontrare il vecchio Cristoforo che ha ancora un sogno: la costruzione di un gozzo a vela, il Bianca, simbolo della vita, della ricerca e del viaggio. E' l'ultimo lavoro di Alberto Cavanna, ''L'uomo che non contava i giorni'' edito da Mondadori, una storia semplice di amicizia tra due uomini di mare, uno alla fine della propria vita, fatta di ricordi piacevoli e dolorosi nello stesso tempo, e un ventenne del nord Africa pronto a riabbracciare il futuro realizzando il sogno del vecchio Cristoforo. 
Alberto Cavanna e' nato a Savona nel 1961. Figlio d'arte, la sua famiglia ha operato per oltre quattro generazioni nel campo della lavorazione del legno a bordo. Dall'eta' di 15 anni ha avuto l'occasione di lavorare per molti cantieri intervenendo su importanti barche, navi e sugli ultimi velieri in legno.   (ANSA).  
