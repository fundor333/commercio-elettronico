#titolo Costruito un micromotore che funziona con il vapore acqueo - Tecnologie - Scienza&Tecnica
  E' stato costruito un micromotore in grado di sfruttare una fonte energetica presente quasi ovunque, come il vapore acqueo. La ricerca, condotta nell'Istituto di Tecnologia del Massachusetts Mit) e pubblicata sulla rivista Science, si basa sulla realizzazione di un nuovo materiale che si 'arriccia' e distende sfruttando l'umidità. Le possibili applicazioni potrebbero portare ad una nuova generazione di muscoli artificiali e di sensori ambientali. 
Il nuovo materiale è una pellicola composta da due diversi strati di lunghe catene di molecole (polimeri). ''Un sensore alimentato da una batteria - ha spiegato Mingming Ma, uno dei responsabili dello studio - ha bisogno di una sostituzione periodica, con un dispositivo di questo tipo invece è possibile ricavare energia dall'ambiente in modo da non doverlo sostituire molto spesso''. 
Il movimento della pellicola, che  può essere convertito in elettricità, è garantito da due strati di materiali diversi: un sottilissimo foglio flessibile e resistente e un gel morbido che si gonfia quando assorbe acqua. La pellicola, spessa appena 20 micrometri (un quarto dello spessore di un capello), si arriccia rapidamente verso l'alto quando viene posta su una superficie umida; una volta esposta all'aria rilascia velocemente l'umidità assorbita distendendosi nuovamente. 
In questo modo la pellicola si arriccia e si distende molto rapidamente,facendo delle vere e proprie ''capriole'', in un movimento continuo che puo' essere trasformato in elettricità. 
Nonostante le dimensioni molto ridotte, questo tipo di motore dimostra un'incredibile potenza, arrivando a sollevare carichi fino a 380 volte superiori rispetto al peso della pellicola stessa e promettendo quindi molte possibili applicazioni, come l'alimentazione per piccoli bracci robotici o sensori ambientali, fino alla possibilità di sviluppo su larga scala.  
