#titolo Sventato attacco pirati a mercantile - Cronaca
  ROMA - Un attacco da parte di pirati ad un mercantile italiano nel golfo di Aden è stato sventato grazie all'intervento dei militari del Nucleo di protezione a bordo del cargo. Lo apprende l'ANSA da fonti qualificate. 
 I fatti, riferisce lo Stato maggiore della Marina, si sono verificati oggi alle 11 (ora italiana), quando i marò imbarcati come Nucleo di Protezione Militare su un mercantile italiano in navigazione in prossimità del Golfo di Aden hanno sventato un tentativo di attacco da alcuni pirati a bordo di 6 imbarcazioni veloci. Il mercantile era partito dal porto di Gibuti e diretto verso il porto di Mascate (Oman). La marina sottolinea che "non sono stati riportati danni al personale di bordo e al mercantile, e la nave è ora fuori pericolo". In seguito all'attacco il pattugliatore d'altura della Marina Comandante Cigala Fulgosi, dotato di elicottero e già presente nell'area, si è diretto verso il mercantile italiano per fornire supporto. Le dinamiche dell'attacco sono tuttora in corso di definizione.  
