#titolo In un libro la storia dei palombari della Marina Militare - Libri - Mare
  (ANSA) - ROMA, 25 OTT - Tutta la storia dei Palombari della nostra Marina Militare, dalla fondazione della Scuola Palombari a Genova, avvenuta nel 1849, fino ai giorni nostri. La ripercorrono Fabio Vitale e Gianfranco Betrò, nel loro libro ''Palombari della Marina Militare Italiana - 1849-2009''.            Molte, nelle 460 pagine del volume edito dalla casa editrice La Mandragora , le foto, le schede tecniche, le analisi accurate degli strumenti e dei mezzi utilizzati dagli uomini che hanno fatto della subacquea una professione difficile ma nel contempo avventurosa. 
La storia dei Palombari della Marina Militare Italiana inizia il 24 luglio 1849, quando un inglese viene incaricato di istruire per la prima volta nell'arte dell'immersione il personale della Marina Sarda. Nei 160 anni successivi, sono molti i personaggi e le aziende hanno contribuito allo sviluppo del Servizio dei Palombari: i fratelli Deane, Augustus Siebe, Italo Zannoni, Roberto Galeazzi, Francesco Longobardo, Alberto Gianni, Angelo Belloni, solo per citarne alcuni che si incontrano tra le pagine del libro.     Dalle prime immersioni effettuate nell'Ottocento con gli scafandri elastici, alle moderne apparecchiature dei nostri giorni passando per l'evoluzione delle procedure di immersione alla luce delle grandi scoperte di medicina subacquea, la conquista delle profondità attraverso l'uso degli scafandri rigidi articolati, i recuperi navali e i primi tentativi di soccorso sommergibili. Una strada lastricata di sperimentazioni, sacrifici, dedizione che hanno reso i Palombari della Marina Militare Italiana un punto di riferimento nel panorama mondiale della subacquea.(ANSA).  
