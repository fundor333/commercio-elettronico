#titolo Nautica: Salone di Dusseldorf al via, 1650 espositori - Nautica e Sport - Mare
  (ANSA) - GENOVA, 18 GEN - Un'industria nautica in crisi ma ancora in grado di scommettere sul futuro e prepararsi alle nuove sfide attraverso l'innovazione tecnologica e il design. E' questa l'analisi degli organizzatori del  Boot di Dusseldorf , il  Salone nautico internazionale  in programma da domani al 27 gennaio, e che vede l'Europa, con le sue 37.000 industrie nautiche e un fatturato annuo di circa 20 miliardi di euro, ancora alla guida del mercato mondiale sia nella produzione che nell'export. 
 Al Boot di Dusseldorf sono attesi circa  1650 espositori  provenienti da oltre  50 Paesi : l'Olanda in testa con 147 aziende, seguita dall'Italia con 99 aziende, la Francia con 70 espositori e 57 dalla Gran Bretagna. 
I due marchi del gruppo  Azimut Benetti  presentano le grandi novita' della stagione: l'Azimut Magellano 43 HT e l'Atlantis 34, i piu' piccoli modelli dei brand Azimut Yachts e Atlantis che si distinguono per la capacita' di riprodurre tutti i contenuti stilistici. Entrambi hanno ottenuto la nomination per il premio Powerboat of the Year 2013 (EPY 2013) che verra' assegnato proprio in occasione del Boot 2013. Ad affiancarli, il flybridge ''medium size'' Azimut 54, erede del 53, ulteriormente migliorato con innovazioni stilistiche e di abitabilita'. 
L'Azimut 40, modello di ingresso tra i flybridge, che racchiude in soli dodici metri tutti i contenuti di stile della gamma e novita' della stagione 2011-2012, completera' la rosa delle imbarcazioni presenti al salone.     Il Gruppo  Ferretti  si presenta invece al Boot con le tre premier assolute per il pubblico tedesco: Itama 45', Rivarama Super per il brand Riva e Dolphin 74' Cruiser per Mochi Craft. 
Fra gli altri cantieri nautici italiani,  Comar  sara' presente con le smart boat Comet 21od, Comet 26s e Comet 31s, le barche piu' piccole della gamma, per rispondere alle attuali richieste del mercato: versatilita', semplicita' nella conduzione e comodita' degli interni. 
Per il secondo anno consecutivo al Salone Nautico di Duesseldorf ci sara' anche  OneSails International , la veleria italiana che presentera' in anteprima assoluta tutte le novita' del 2013, tra cui i programmi di ulteriore espansione del network non soltanto nel vecchio continente. (ANSA).  
