#titolo Grillo: dopo 'Parma-Stalingrado', ci aspetta Berlino - Speciale Amministrative 2012
di Serenella Mattera 
 ROMA - "Dopo Stalingrado ora ci aspetta Berlino!". Espugnata Parma, Beppe Grillo punta dritto a Roma. Il comico diventato leader politico, si concede appena il tempo di festeggiare il trionfo parmigiano e la conquista dei primi quattro sindaci 5 Stelle, e il 21 maggio già indica il traguardo finale: "Riprendiamoci questo disgraziato Paese". L'approdo in Parlamento, l'assalto al 'bunker' dei partiti, sembra un obiettivo oggi più vicino. Lo dicono i quasi 20 mila voti di vantaggio con cui il Movimento 5 Stelle ha battuto il Pd nel ballottaggio a Parma. E per giunta "senza soldi". "Vincono i cittadini", proclama Grillo, la "democrazia sul capitalismo". 
 Parma, Comacchio, Mira, Sarego. Eccole le nuove roccaforti grilline, eccole le prime quattro "città 5 Stelle". A Parma Federico Pizzarotti, bancario 39 enne, triplica i voti ottenuti al primo turno e straccia con le sue 51.235 preferenze il candidato del centrosinistra Vincenzo Bernazzoli (60,22% contro 39,77%). Marco Fabbri, detto Cichino, dipendente comunale ("ma non fannullone") di 29 anni, conquista con il 69,24% Comacchio (Ferrara): è stato sostenuto pubblicamente dal Sel di Vendola, ma senza alleanze formali, perché il M5S apparentamenti non ne fa. Alvise Maniero, studente 26 enne di scienze politiche vince a Mira (Venezia) con il 52,48%. E non si dimentichi Roberto Castiglion: aveva conquistato Sarego (Vicenza) al primo turno. 
 I primi sindaci 5 Stelle sono loro. E non contano oggi le sconfitte a Budrio (Bologna) e Garbagnate Milanese (Milano). Il M5S ha vinto tre ballottaggi su cinque. E soprattutto ha realizzato a Parma la "presa della Bastiglia" che Grillo aveva annunciato. Il tutto con soli 6.400 euro di spese elettorali autofinanziate (niente soldi pubblici) nel capoluogo emiliano e "poche centinaia di euro" negli altri Comuni. A sostenere l'avanzata di una pattuglia di sindaci dall'età media, vanta Grillo, di "31 anni e 6 mesi". 
 Oggi "sono i politici i veri comici!", dice un ragazzo di Massa, citato da Grillo su Twitter. E in effetti nel momento della gioia, mentre i militanti inondano la Rete di messaggi esultanti ("Finalmente il vento sta cambiando!"), il fondatore del M5S abbandona l'invettiva, per snocciolare l'idea della politica che anima la sua creatura: "Il M5S - dice in un video su Youtube - è uno strumento che serve ai cittadini per amministrare loro stessi. A Parma non ha vinto Pizzarotti, ma i cittadini. Un fatto di democrazia mai successo", proclama Grillo. Che sembra così allontanare dai grillini anche il sospetto, gettato dal centrosinistra, di una vittoria ottenuta a Parma grazie al sostegno 'ufficioso' del centrodestra. 
 Comunque sia, quel che risuona più forte oggi è l'avviso di sfratto spedito da Grillo ai partiti. Avviso reso più esplicito dal blogger con una metafora 'di guerra'. Se Parma è la Stalingrado del M5S, Roma sarà la sua Berlino. Con i partiti, é sottinteso, a recitare la parte dei nazisti sconfitti. 
 Cogliendo il vento anti-casta, si punta insomma dritti al Parlamento. "Cari partiti, vi rimangono dieci mesi", scrive qualche militante sul Web. Alle politiche del 2013 il M5S punta ad ingrossare la marea di voti incassata alle comunali e sbarcare in forze in Parlamento. E' dunque tempo che i partiti, afferma Grillo, inizino a "confrontarsi" con una forza che ha dimostrato di poter far politica "senza soldi". E di riuscire a imporre i suoi temi. Come il no all'inceneritore di Parma. Che, proclama subito il comico, adesso "non si farà più". 
 "Questa è una bella vittoria per i giovani: riprendiamoci il governo del Paese", dichiara Fabbri, neo sindaco di Comacchio. "E adesso - suona la carica Grillo - riprendiamoci questo disgraziato Paese".  
