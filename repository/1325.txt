#titolo Daimler, Ford e Nissan insieme per elettrica a celle combustibile - Industria e Mercato - Motori
  TOKYO -  Daimler, Ford e l'Alleanza Renault-Nissan hanno siglato oggi una triplice intesa per collaborare allo sviluppo di un sistema comune, basato sulla tecnologia delle celle a combustibile, che favorira' la diffusione dei veicoli a emissioni zero. L'accordo - si legge nella nota ufficiale - permettera' alle aziende di ridurre significativamente i costi d'investimento e portera' al lancio del primo veicolo al mondo di tipo FCEV (Fuel Cell Electric Vehicle) accessibile al mercato di massa all'inizio del 2017. L'accordo, siglato a Yokohama, permettera' di accelerare la commercializzazione delle tecnologie a celle a combustibile per i veicoli elettrici ed ha come obiettivo lo sviluppo di un sistema a celle a combustibile comune, riducendo i costi di investimento normalmente legati all'ingegnerizzazione di queste tecnologie. L'investimento sara' equamente ripartito fra le tre aziende.  
Insieme Daimler, Ford e Nissan - si legge nella nota - vantano piu' di 60 anni di esperienza cumulativa nello sviluppo di FCEV.  I loro veicoli elettrici a celle di combustibile hanno percorso oltre 10 milioni di chilometri nei test in tutto il mondo, guidati da clienti o nell'ambito di dimostrazioni sperimentali in svariate condizioni. I partner intendono realizzare un sistema di celle a combustibile e un impianto di alimentazione comuni, che ognuna delle aziende potra' utilizzare autonomamente per i veicoli FCEV del proprio marchio. 
 
''Crediamo che i veicoli a celle a combustibile abbiano un ruolo fondamentale per la mobilita' a zero emissioni nel futuro - ha detto Thomas Weber, membro del board Daimler e responsabile del settore Ricerca e Sviluppo di Mercedes-Benz - e grazie all'impegno dei tre partner, l'idrogeno trovera' maggiore diffusione nei trasporti del futuro. Con questo accordo metteremo questa tecnologia alla portata di molti clienti nel mondo''  
L'iniziativa - che segue di pochi giorni da quella firmata da Bmw e Toyota - vuole essere ''un segnale chiaro per fornitori, leader politici e industria, un invito a concentrarsi sulla messa a punto di stazioni di rifornimento di idrogeno e dell'infrastruttura necessaria a consentire la diffusione su larga scala di questi veicoli. Le tre Case, nel loro comunicato congiunto, ricordano che i veicoli FCEV sono alimentati dall'elettricita' generata da idrogeno e ossigeno. L'unico prodotto di scarico e' vapore acqueo. Sono considerati complementari ai veicoli elettrici a batteria, rappresentando nel prossimo futuro una delle possibili alternative di trasporto a emissioni zero. 
   
