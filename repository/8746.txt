#titolo Italiani non cambiano, 'le donne? a casa'  - Cronaca
  ROMA - ''Le altre donne sì, ma mamma, moglie e, forse, figlia no". Si potrebbe riassumere così il vissuto degli italiani nei confronti della donna oggi, svelato dal rapporto annuale sulle donne che Manageritalia ha predisposto in vista dell'8 marzo. Italiani che da un lato, quasi allo stesso livello degli europei, sarebbero assolutamente a loro agio con una donna premier (voto 7,8 su una scala da 1 a 10; media Ue 27 di 8,6, fonte Commissione Europea Eurobarometro 2012), ma che quando rientrano tra le mura domestiche tornano a pensare secondo schemi ancestrali. Ma anche riguardo all'ipotesi di un premier donna, c'é poco da stare allegri: se l'Italia non sfigura, si pone comunque negli ultimi gradini della classifica europea, a pari merito con la Romania, ben sotto la media Ue (8,6) e lontanissima dai paesi nordici (Svezia 9,7 e Danimarca 9,6), ma anche da Spagna e Francia (9,0) e Germania (8,6). E quanto a mentalità non ci siamo proprio. L'aspetto ancora più sconcertante è che sono in misura percentuale maggiore proprio le donne a vedersi regine della casa (87% contro 67% degli uomini). 
 Anche per consumi e acquisti prevale l'esclusività della donna (55,9%), ancor più per i giovanissimi tra 18 e 24 anni (74%) e per le stesse donne (61%) rispetto agli uomini (51%). Anche l'esclusività nel rapporto con i figli (50,1%) è più femminile (57%) che maschile (44%). "Il nostro rapporto donna 2013 - dice Marisa Montegiove, coordinatrice Gruppo Donne Manager di Manageritalia - contiene altre interessanti e spesso preoccupanti schegge di una realtà immobile e incapace, spesso più nella testa delle persone che nella vita di tutti i giorni, di cogliere e soprattutto favorire una parità che la società comincia a proporci e imporci. 
 Le stesse donne, si mostrano in alcuni casi più arretrate degli uomini e incapaci di guardare al "bicchiere mezzo vuoto". Non v'é comunque dubbio che la crisi attuale sta innescando profondi cambiamenti che porteranno nel giro di pochi anni una fortissima evoluzione nei costumi e nei comportamenti quotidiani e a seguire nella mentalità e nel vissuto degli italiani. Certo, molto meglio sarebbe se quest'evoluzione non fosse tanto trainata dagli eventi, ma piuttosto spinta e incoraggiata dal sentire comune. Solo così possiamo cavalcare il cambiamento e non subirlo e farci male. Possiamo ancora farcela basta volerlo".  
