#titolo  Ken Loach  - Protagonisti
Contro il capitalismo, il mercato libero e le corporazioni che cercano solo di massimizzare i profitti, contro la Thatcher, la Merkel e Clint Eastwood che alla convention repubblicana ha attaccato il presidente Obama. Ken Loach non smentisce la sua fama di "comunistà e alla Mostra del Cinema di Venezia, dove Ken 'il rosso' ha ricevuto dal Patriarca il premio Robert Bresson come riconoscimento dell'impegno politico e sociale testimoniato dai suoi film, parla senza peli sulla lingua della crisi internazionale che attanaglia in particolare l'Italia e l'Europa. Si dichiara molto onorato per il premio ricevuto dalla Fondazione Ente Spettacolo in accordo con i Pontifici Consigli della Cultura e delle Comunicazioni Sociali del Vaticano, ma non risparmia neppure il nostro Paese e alla domanda che film farebbe oggi sull'Italia il regista britannico risponde con amaro sarcasmo: "una farsa e una tragedia". Secondo Loach, la crisi ha origini strutturali lontane che risalgono agli anni 'della lady di ferro', quando "la Thatcher ha ucciso la speranza" di un nuovo mondo, ha detto nel suo discorso alla cerimonia di premiazione. "Da allora siamo caduti nella crisi che questa mostra sta raccontando - ha sottolineato Loach - oggi é difficile vivere una vita decente ma la speranza c'é perché la storia non è statica". La sua personale speranza sta nella working class a cui ha dedicato i suoi film, ma anche il cinema può fare qualcosa così come sta avvenendo in questi giorni alla Mostra diretta da Alberto Barbera. E se per Loach la crisi è molto più profonda di quello che dice la cancelliera tedesca Angela Merkel, il regista britannico non ha risparmiato critiche neppure alla performance dell'attore-regista Clint Eastwood sul palco della convention dei repubblicani a Tampa: "quando ascolto Clint Eastwood sono felice che il potere del cinema non sia solo nelle sue mani. Se così fosse saremo tutti come Charlton Heston con la pistola", ha attaccato Loach che addebita la crisi allo strapotere del mercato libero. "Se abbiamo grandi corporazioni che cercano di massimizzare il profitto le persone falliranno sempre. Se il capitalismo non é in grado di dirigere le banche non può dirigere nulla", ha osservato. L'ultima parte del suo intervento Loach l'ha dedicata ai registi che nei loro Paesi non hanno i permesso di lavorare, come in Cina e in Iran dove il regime ha incarcerato Jafar Panahi invitato alla mostra di Venezia che ha lasciato simbolicamente la sua sedia vuota. 
 IL PATRIARCA PREMIA KEN LOACH 'IL ROSSO'  di Rita Bonaga  - Ken 'il rosso' e il Patriarca di Venezia uniti nel nome degli ultimi, dei lavoratori, dei disoccupati, dei precari, dei senza casa: il 'miracolo' è andato in scena in occasione della Mostra del Cinema al Lido, dove in una sala dell'Excelsior gremita di fotografi e giornalisti il regista britannico Ken Loach ha ricevuto il premio Robert Bresson dalle mani di monsignor Francesco Moraglia. Il riconoscimento viene assegnato ogni anno dalla Fondazione Ente dello Spettacolo in accordo con i Pontifici Consigli della Cultura e delle Comunicazioni Sociali del Vaticano e in questa tredicesima edizione la scelta è caduta sul regista per eccellenza della working class, per le sue opere "caratterizzate da un forte impegno politico e sociale, attente al progresso civile e alla solidarietà umana - sottolinea la motivazione - che illustrano le condizioni di vita della classe operaria, degli emigrati, dei disoccupati, categorie cui spesso é negata la dignità di lavoratori e di uomini e quindi desiderose di riscatto e giustizia sociale". In una società e in una cultura che "fatica sempre di più ad allargare gli spazi della ragione - ha sottolineato il Patriarca nel suo intervento citando Papa Ratzinger - il potente mezzo del cinema può aiutarci a riflettere". Un cinema così potente che riesce perfino ad unire 'il diavolo e l'acqua santà, un'accostamento che mons. Moraglia liquida però come uno dei tanti stereotipi di questa nostra epoca. "Il diavolo e l'acqua santa? Anche questo fa parte di quegli stereotipi che molte volte ingabbiano le persone - ha risposto il Patriarca - al di là dei rispettivi riferimenti, ci possono essere delle convergenze, il che non significa abdicare alle proprie idealità ma guardare insieme aspetti della realtà nella quale di ci si può trovare convergenti e operare per far sì che questa realtà diventi migliore". Anche Loach, arrivato al Lido insieme alla moglie con la quale ha festeggiato i cinquant'anni di matrimonio, non si stupisce di questo premio e della 'benedizione' ufficiale della Chiesa alle sue opere: "la Chiesa ha tante facce", ha spiegato il regista al termine della cerimonia. Alla premiazione sono intervenuti anche il presidente della Biennale Paolo Baratta il direttore della nostra Alberto Barbera e il presidente della Fondazione Ente Spettacoli mons. Dario Viganò che ha presentato Ken Loach come "l'ultimo regista rosso" a cui la Chiesa ha assegnato un riconoscimento: una persona straordinaria - ha sottolineato mons. Viganò - e una delle figure del cinema che sanno raccontare le vicende dell'umano che non hanno nulla di incompatibile con il Vangelo".  
