#titolo Cosmoprof 2013 chiude a Bologna e incassa +14% visitatori - Estetica - Salute e Benessere
     (ANSA) - BOLOGNA, 11 MAR - Cosmoprof Worlwide Bologna ha
chiuso stasera l'edizione 2013 con un risultato record: 193.842
visitatori (+14%), di cui 48.823 provenienti dall'estero (+22%). 2.390 espositori di cui 1500 esteri, 24 collettive nazionali con
le new entry di Giappone, India, Indonesia, Pakistan, Colombia.    Italia (con 38.919 mq di spazi acquistati e 666 espositori),
Cina (6.029 mq di spazi acquistati, 272 espositori) e Francia
(5.427 mq di spazi acquistati, 161 espositori) si sono rivelati
i tre Paesi che guidano la classifica dei piu' grandi, ma
significative sono anche le cifre che riguardano Usa (143
espositori), Germania (125), Spagna (113). L'India, presente per
la prima volta, ha acquistato 494 mq e ha schierato 21
espositori, il Pakistan 15, il Giappone 12. Dati che confermano
la vocazione globale di Cosmoprof Worldwide Bologna che, con le
piattaforme di Las Vegas e Hong Kong, si conferma la Fiera piu'
importante del mondo nel settore Cosmesi e Bellezza.    ''Abbiamo vinto la sfida che ci eravamo imposti - commenta
Duccio Campagnoli, presidente di Bologna Fiere e di So.Ge.Cos,
la societa' che organizza Cosmoprof - Il nuovo Cosmoprof e'
sempre piu' internazionale, sempre piu' professionale con la
presenza dei buyers e delle delegazioni estere cui abbiamo
offerto grande qualita' e specializzazione''. ''Da questo
Cosmoprof - e' il giudizio di Fabio Rossello, presidente Unipro
- sono emerse la competitivita' e professionalita' dell'offerta
italiana, nonostante i timori per un mercato interno fortemente
condizionato dalla crisi, anche se i consumi di cosmetici
restano una costante nelle abitudini degli italiani''. La
prossima edizione e' in programma dall'11 al 14 aprile 2014. (ANSA).
