#titolo Shark 3d, quando lo squalo va al supermercato  - Spettacolo
dell'inviato Francesco Gallo  
 Una cosa è certa: la fame di uno squalo bianco di tre metri e mezzo è davvero horror. Si è aperta così ieri la prima proiezione stampa della 69/a edizione della Mostra di Venezia che ha proposto Shark 3D  ( SCHEDA )  di Kimble Rendall, nelle sale distribuito da Medusa dal 5 settembre. Nell'horror catastrofico, primo film d'azione australiano in 3d e coproduzione tra Australia e Singapore, c'é davvero un po' tutto. Intanto uno tsunami che si abbatte su questa piccola cittadina sul mare e la sommerge in gran parte. Qui una dozzina di sopravvissuti (tra cui un rapinatore, un assassino, un poliziotto, la figlia del poliziotto e due ragazzi innamorati) si ritrovano intrappolati sopra gli scaffali del più anonimo dei supermercati. Ma la situazione, già grave, peggiora quando il piccolo gruppo scopre che tra i molti cadaveri e scatolette galleggianti c'é uno strano movimento: si tratta di due squali bianchi particolarmente affamati e desiderosi solo di carne fresca. Per questi sopravvissuti, insomma, non poche avventure e terrore vero, specie per una coppia con cagnolino che si trova intrappolata in una confortevole BMW sotto l'acqua e deve far presto per guadagnare aria e salvezza. Una curiosità: Shark 3D arriva due mesi dopo l'ultima tragedia avvenuta proprio in acque australiane, dove un giovane surfista è stato divorato da uno squalo bianco. Il film, fuori concorso a Venezia, ha un soggetto di Russell Mulcahy e John Kim e vuole essere un omaggio allo Squalo di Steven Spielberg. Nel cast del film: Phoebe Tonkin, Sharni Vinson, Julian McMahon, Xavier Samuel, Cariba Heine, Alice Parkinson, Alex Russell, Damien Garvey, Lincoln Lewis e Dan Wyllie.  
