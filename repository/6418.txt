#titolo Convention democratica, la piattaforma  - Mondo
Più tasse sui ricchi con la Buffett Rule. Difesa della sanità. Tagli alle spese per la difesa. I democratici puntano al voto delle donne, degli immigrati. E sperano in una soluzione della crisi del debito europea per aiutare l'economia americana. E' questo il senso della piattaforma della convention di Charlotte. 
 La kermesse si aprirà il 3 settembre per chiudersi giovedì 6 con il presidente americano Barack Obama, che otterrà la  scontata nomination per la Casa Bianca. 
 - SI' AI MATRIMONI GAY, APPOGGIO ALLE DONNE:  La parità è anche nel matrimonio e si punta ad abolire la legge federale che riconosce il matrimonio solo fra uomo e donna. Attenzione alle donne, in termini di contraccezione e maternità consapevole. 
 - SANITA':  Deve essere per tutti e devono potersela permettere. Pieno appoggio all'Obamacare e no a tagli al Medicare e al Medicaid, i due programmi di assistenza federale pubblica per gli over 65 e i più poveri. 
 - DEFICIT : I conti pubblici vanno risanati con un approccio bilanciato, che passa per un aumento dell'imposizione fiscale per i più ricchi con la cosiddetta Buffett Rule e sgravi fiscali alla classe media. Sì a tagli alla spesa della Difesa. 
 - IMMIGRAZIONE:  E' necessaria un'ampia riforma dell' immigrazione. Il partito fa riferimento al 'Dream Act' che consente ai bambini portati negli Stati Uniti da genitori immigrati senza documenti regolari di acquisire uno status legale americano se vanno al college o entrano a fare parte dell'esercito. No alla legge anti-clandestini dell'Arizona. 
 - ENERGIA:  Sì alla 'Green economy'. Più tasse ai petrolieri e sgravi fiscali alle aziende che producono energia pulita. 
 - POLITICA ESTERA:  Andare avanti con le sanzioni nei confronti dell'Iran perché stanno funzionando. Critiche a Israele per gli insediamenti. Attenzione agli equilibri nel Pacifico, anche l'ascesa della Cina. Portare avanti il multilateralismo nelle crisi locali.  
