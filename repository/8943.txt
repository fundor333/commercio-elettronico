#titolo Balene: ex leader verdi Australia alla guida di Sea Sepherd - Ambiente e Pesca - Mare
   (ANSA) - SYDNEY, 8 GEN - L'ex leader dei Verdi australiani  Bob Brown , ritiratosi dalla guida del partito e dal Senato lo scorso aprile dopo 26 anni di attività parlamentare, sarà l'uomo di punta nell'imminente campagna del gruppo ambientalista radicale  Sea Shepherd , che come ogni estate australe si prepara a ostacolare con azioni di disturbo le baleniere giapponesi nell'Oceano antartico. 
 Azioni legali hanno costretto il fondatore e leader, Paul Watson a dimettersi da presidente della sezione Usa di Sea Shepherd dopo più di tre decenni al timone. Brown, vecchio amico di Watson, ammira l'attivismo del gruppo, ha detto, nel tentare di impedire la caccia delle balene nel loro santuario antartico. 
 "E' un onore guidare la campagna di Sea Shepherd la cui missione, sostenuta dalla maggioranza degli australiani, è di proteggere quasi 1.000 balene dal massacro", ha detto dopo l'annuncio a Hobart in Tasmania. Watson è in acque internazionali a bordo della Steve Irwin, ammiraglia della flotta di quattro navi con a bordo otto gommoni, un elicottero, tre droni e oltre 100 attivisti-marinai. Watson è ricercato dall'Interpol su richiesta del Giappone per danni alla sua flotta e ostruzione di attività commerciale, in seguito a un episodio nel febbraio 2010, quando un attivista di Sea Shepherd ha abbordato una baleniera per tentare di 'arrestare' il comandante per reati ambientali. E' anche ricercato dal Costarica in seguito a un incidente legato a una campagna contro la pesca degli squali. Un tribunale Usa ha intimato alla flotta di protesta di non avvicinarsi più di 450 metri alle baleniere. La scorsa estate il Giappone aveva dovuto interrompere la caccia 'scientifica' ai grandi cetacei a causa degli attacchi di Sea Shepherd, dopo aver catturato solo 172 balene, un quinto della quota.(ANSA).  
