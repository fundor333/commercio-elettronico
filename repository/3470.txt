#titolo Autovie: A4; sabato chiusura notturna per varo cavalcavia - Autovie Venete
     (ANSA) - PALMANOVA (UDINE), 1 FEB - Varo della campata
centrale del cavalcavia sulla ''Treviso-Mare'' in Comune di
Meolo, posizionamento di new-jersey, manutenzioni della
pavimentazione e ripasso della segnaletica orizzontale, sono i 
lavori che interesseranno la A4 nella notte tra sabato 2 e
domenica 3 febbraio. Dalle 19.00 di sabato alle 10.00 di
domenica 3 febbraio sara' quindi chiuso il tratto compreso tra
l'allacciamento A4/A27 (in localita' Mogliano Veneto sul
passante di Mestre) e San Dona' di Piave in direzione Trieste e
tra San Dona' di Piave e il nodo A4/ A57 tangenziale di Mestre
in direzione Venezia.    Chiuso il casello di Meolo Roncade e chiuso in entrata in
direzione Venezia il casello di San Dona' di Piave. I veicoli
provenienti da Trieste e diretti verso Venezia, quindi, dovranno
obbligatoriamente uscire al casello di San Dona' di Piave e poi,
per rientrare, dopo aver percorso la Strada Statale 14 fino al
collegamento con la bretella per l'aeroporto Marco Polo,
dovranno riprendere la Tangenziale di Mestre o l'autostrada A27
in direzione Venezia. Per il traffico proveniente da Venezia e
diretto verso Trieste,  chi arriva dal Passante di Mestre,
potra' proseguire sulla A27 fino a Conegliano e poi dalla A28
fino a Portogruaro; mentre chi arriva dalla tangenziale di
Mestre, potra' proseguire attraverso il raccordo con l'aeroporto
Marco Polo e la strada statale 14 e rientrare in A4  dal casello
di San Dona' di Piave. Sempre in A4, continuano i lavori di
messa in sicurezza delle pareti rocciose nel tratto dopo
l'immissione dallo svincolo di Monfalcone est in direzione
Trieste. Per gli interventi, da lunedi' 4 a venerdi' 8 febbraio
dalle 9.00 alle 17.00, sara' chiusa per alcune centinaia di
metri la corsia di marcia in direzione Trieste. 
   Sabato 2 febbraio dalle 21.00 alle 22.00, per permettere lo
spostamento di barriere di sicurezza sara' chiusa, per un
centinaio di metri, la corsia di sorpasso nel tratto Portogruaro
- San Stino di Livenza  in direzione Venezia. In A23, da lunedi'
4 a venerdi' 8 febbraio,  proseguiranno gli interventi di
manutenzione sui cavalcavia: in orario diurno  in entrambe le
direzioni saranno chiuse in alternanza le corsie di marcia o
sorpasso. (ANSA).
