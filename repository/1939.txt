#titolo Astronauta Vittori consulente studenti Puglia su idee green - MobilitÃ  - Ambiente&Energia
 
            
            ROMA - Dalla produzione di un nuovo rivestimento ecologico
esterno per gli aerei che permetta di risparmiare energia
elettrica sfruttando i raggi solari alla ideazione di pedane che
consentano di convertire in energia elettrica l'energia cinetica
sprigionata dal passaggio sulle pedane dei viaggiatori, fino
alla realizzazione di un motore a metano installato su un motore
ad elica o a turbo elica con l'obiettivo di ridurre
l'inquinamento e i costi di produzione. Sono alcune delle idee
''green'' sottoposte dagli studenti dell'Istituto Tecnico
Industriale ''A. Pacinotti'' di Taranto a Roberto Vittori,
colonnello pilota dell'Aeronautica Militare e astronauta
dell'agenzia spaziale europea Esa, noto al grande pubblico per,
le missioni a bordo dello Space Shuttle e della Stazione
Spaziale Internazionale. Molte le domande rivolte a Vittori in un incontro svolto
nell'ambito della quinta edizione del progetto ''Natural..mente
scuola'', promosso da Boeing e Alenia Aermacchi per educare i
giovani alla tutela dell'ambiente. Gli studenti del Pacinotti
sono stati impegnati quest'anno a formulare idee di business
plan per una impresa sostenibile, sia dal punto di vista
ambientale che economico, nei settori aeronautico e
aerospaziale. Le idee toccano diversi aspetti tecnici e tecnologici, e
soluzioni innovative per la promozione della green economy. Fra
queste, anche la produzione di alimenti lavorati di terza,
quarta e quinta gamma (di provenienza rigorosamente pugliese), e
conseguente distribuzione negli aeroporti della Puglia;
l'utilizzo di tessuti, ricavati dalla plastica riciclata, il
Benupet, per la realizzazione delle divise per il personale di
bordo e dei coprisedili degli aerei. ''L'incontro tra i giovani, che rappresentano il futuro, e
Roberto Vittori, che rappresenta l'eccellenza italiana nel
mondo, contiene un messaggio di speranza per il futuro della
ricerca e del settore aerospaziale'' ha dichiarato Marcello
Bruni, direttore comunicazione di Boeing per l'Italia, il Sud
Europa e Israele''. ''La sinergia tra Alenia Aermacchi e Boeing in campo educativo,
testimonia la comune volonta' di sostenere iniziative volte a
sviluppare tra i giovani la consapevolezza che comportamenti
piu' responsabili non bastano senza l'innovazione tecnologica e
viceversa. Per questo motivo da cinque anni organizziamo con
Boeing Natural..mente Scuola, coinvolgendo attivamente le scuole
del territorio pugliese, anche grazie al supporto della Regione
Puglia e del Distretto Aerospaziale Pugliese'', ha dichiarato
Pietro Capogreco, direttore relazioni esterne di Alenia
Aermacchi. Natural..mente scuola, che ha il patrocinio Unesco, coinvolge
quest'anno circa 1.000 studenti di 20 scuole secondarie di
secondo grado della Puglia, per un totale di 48 classi. Durante
l'intero percorso didattico gli studenti sono seguiti da docenti
e laureandi della facolta' di Ingegneria Gestionale -
Dipartimento di Meccanica, Matematica e Management del
Politecnico di Bari.
