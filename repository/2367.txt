#titolo Spagna, mettiamo la stella alla maglia - Visto da...
  (ANSA) - MADRID - "Oggi metteremo la stella alla nostra maglietta": così titola oggi il mai scaramantico Marca, ansioso che la seleccion vinca la finalissima di questa sera contro l'Olanda, e possa cucirsi sul petto il primo trofeo. "Podeis!" (Voi potete!) grida As a tutta pagina, ricordando ai giocatori: "tutta la Spagna ha fiducia in voi". 
 "Oggi arriverà (a noi)" è invece l'apertura di Mundo Deportivo su una foto di Xavi con in mano la Coppa del mondo. "La miglior seleccion spagnola della storia vuole sfruttare la sua prima possibilità di essere campione del mondo" è la didascalia. "E' l'ora dei supercampioni", titola invece dentro Sport. Il madrileno El Pais, pubblica una foto di sei giocatori presi dal basso con titolo "La Spagna è ai loro piedi", e indica che "la seleccion ha paralizzato il paese con la sfida storica con l'Olanda". "24 uomini e un destino", è il titolo scelto da Publico per l'occasione, che cita uno ad uno i 23 giocatori e il ct Del Bosque.  
Proprio una frase dell'allenatore é invece l'apertura di El Mundo: "Qui c'é un'unione che sarebbe auspicabile per tutto il paese". I giornali generalisti catalani aprono invece con l'enorme manifestazione per l'autonomia tenutasi ieri a Barcellona, ma dentro dedicano spazio alla Roja. "La notte dell'incoronazione", scrive La Vanguardia, definendo quella di oggi "la notte di tutti i sogni", e "la partita che può aprire la porta della posterità a un gruppo di ragazzi eccezionali (...) che hanno lanciato una sfida alla storia". "La Spagna cerca la sua stella" scrive invece El Periodico e ricorda che la seleccion "vuole vincere per rafforzare la sua egemonia calcistica e diventare l'ottavo campione". "Nessuno spagnolo vuole essere secondo" dice invece il capitano delle furie rosse, Iker Casillas all'As.  
Il castigliano assicura che "né io né nessuno dei compagni abbiamo mai pensato neanche per un attimo di arrivare secondi", e spiega che fin'ora il segreto della squadra "é stato l'unione del gruppo ed il carattere da vincitore di tutti i giocatori". Per Xavi, sentito dal quotidiano, questa sera la Roja deve "imporre la sua personalità" e stare attento al possesso di palla che "sarà la chiave dell'incontro".  
 Anche Marca sottolinea che la nazionale iberica arriva "alla porta del cielo" dimostrando di "non avere le vertigini", ma anzi con una grande "maturità e con una squadra compatta e piena di convinzione". Il quotidiano intervista anche il premier spagnolo José Luis Zapatero, blaugrana sfegatato, che definisce la squadra "il simbolo di un paese plurale che vuole vivere in armonia".  
