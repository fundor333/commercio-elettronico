#titolo Tibet, scoperta popolazione yak selvatici - Natura - Ambiente&Energia
  ROMA - Buone nuove dal mondo della biodiversita': scoperta un'enorme popolazione di yak sull'altopiano tibetano. I ricercatori della World Conservation Society hanno recentemente contato quasi 1.000 esemplari a Hoh Xil, nella zona nord occidentale della regione. 
Decimati dai cacciatori a meta' del 20/o secolo, come riporta Live Science, gli yak selvatici sono stati elencati come ''vulnerabili'' dall'Unione Mondiale per la Conservazione della Natura (IUCN). Secondo i ricercatori infatti una volta questi animali erano presenti in gran numero in tutto il Tibet, il Nepal, l'India e la Cina occidentale; attualmente invece la popolazione mondiale e' stimata in soli 10.000 esemplari. 
Durante l'ultima spedizione i ricercatori hanno scoperto inoltre che questi animali vivono piu' vicino ai ghiacciai di quanto finora si pensasse e sembra poi che non si mescolino con gli yak domestici, come avviene in zone piu' popolate del Paese. 
Lo yak e' il terzo animale piu' grande dell'Asia, dopo l'elefante e il rinoceronte,  vive nella tundra, nelle  praterie e nelle regioni fredde del deserto del nord del Tibet ad un'altitudine che varia tra i 4.000 e i 6.100 metri.  
