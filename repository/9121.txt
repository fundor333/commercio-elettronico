#titolo Medicina: epatite C; ecco nuova 'arma' per donne in menopausa - Speciali ed Eventi - Salute e Benessere
  BOSTON - Da oggi c'é un'arma in più per combattere l'epatite C anche nelle donne affette dal virus Hcv in menopausa o post-menopausa, per le quali il trattamento standard a base di interferone e ribavirina ha dimostrato di non apportare i benefici sperati. Si tratta del nuovo farmaco antivirale ad azione diretta sul virus (boceprevir), il cui arrivo in Italia è atteso a breve. L'annuncio in occasione del Congresso mondiale dell'Associazione americana per lo studio delle malattie del fegato, in corso a Boston.      Come recentemente dimostrato da studi che per la prima volta prendono in considerazione le differenze di genere in epatologia, l'insorgenza della menopausa, caratterizzata dalla diminuzione dei livelli di estrogeni circolanti, determina un progressivo aumento dell'attività infiammatoria, sia a livello generale sia a livello epatico, e un'accelerazione della progressione della fibrosi epatica, che nel giro di pochi anni può portare alla cirrosi. Tra le donne con epatite C, alta è la percentuale di quelle in menopausa, che rappresentano circa il 60%.    In uno studio italiano su 1.000 pazienti con malattia epatica con Epatite C, dei quali 442 erano donne, è emerso che le donne in post-menopausa trattate con interferone e ribavirina raggiungono una risposta virologica positiva con minore frequenza rispetto alle donne in età riproduttiva sottoposte al medesimo trattamento: 46% contro 67,5%.    Secondo Erica Villa, gastroenterologa alla Facoltà di Medicina e Chirurgia presso l'Università di Modena e Reggio Emilia, che per prima ha studiato la diversa risposta ai trattamenti da parte delle donne in menopausa affette da Epatite C, "boceprevir è un farmaco dall'azione potente, che riesce a bypassare lo stato infiammatorio più elevato che colpisce la donna in menopausa. E', infatti, in grado di migliorare drasticamente la risposta delle donne in menopausa rispetto alla terapia antivirale standard, dimostrando un notevolissimo recupero della Risposta Virologica, che ha raggiunto - afferma -oltre il 60% di negativizzazione dell'HCV a fine terapia".  
