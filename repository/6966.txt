#titolo Ue-Ucraina: a summit Tymoshenko mai nominata esplicitamente - Politica estera, sicurezza e difesa - ANSA Europa
  BRUXELLES - Non e' stata nominata nemmeno una volta in modo diretto ed esplicito l'ex premier Yulia Tymoshenko al summit Ue-Ucraina, ne' nella dichiarazione congiunta finale ne' durante la conferenza stampa. A Bruxelles il presidente Ue  Herman Van Rompuy  e quello della Commissione  Barroso  hanno fatto solo un generico riferimento, ripreso poi dal presidente ucraino  Yanukovich , alla necessita' di risolvere ed evitare per il futuro i ''casi di giustizia selettiva''. Due sole domande, poi, sono state accettate alla conferenza stampa finale, e queste non riguardavano il  caso della Tymoshenko . 
 
L'Ucraina, pero', se vuole arrivare alla firma dell' Accordo di associazione e libero scambio con l'Ue , ''il piu' ambizioso mai negoziato finora'' hanno ricordato Barroso e Van Rompuy - dovra' pero' ''fare progressi tangibili'', e ''al piu' tardi entro maggio'', su tutte le condizioni fissate da Bruxelles. E ''cruciale'' in questo senso sara' la ''riforma del sistema giudiziario'' e lo stop alla giustizia selettiva, cosi' come l'affrontare le mancanze del processo elettorale, in particolare in relazione alle elezioni di ottobre. E per far questo, si e' limitato a dire Yanukovich, ''un ruolo importante sara' giocato dal dialogo lanciato su questi temi con l'Unione europea''.  
