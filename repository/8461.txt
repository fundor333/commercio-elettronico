#titolo La cucina del futuro per menu intolleranze free - In Breve - Terra&Gusto
  BRESCIA - Sul Lago d'Iseo prove di cucina del futuro. Lo chef della trattoria Glisenti a Marone (Brescia), Maurizio Berlinghieri, soffre di numerose allergie ed intolleranze alimentari, ma allo stesso tempo è sempre stato un grande appassionato di cucina, tanto che ha deciso comunque di farne la propria vita. Ha così trasformato la sua situazione particolare in un’opportunità: si è lasciato alle spalle le tendenze comuni della ristorazione e ha iniziato ad inventare un nuovo modo di cucinare, per evitare i più comuni  allergeni e puntare sull’utilizzo esclusivo d’ingredienti provenienti dal mondo vegetale meticolosamente selezionati, spesso a chilometro zero, biologici, preparati con particolari lavorazioni che valorizzano al massimo la materia prima, lavorandola il meno possibile.  
Dai fornelli spariscono  latte, burro, uova, formaggio, carne, pesce, zucchero: ossia colesterolo, grassi saturi, grassi animali. Trovano invece posto ingredienti salutari, naturali e a impatto zero come le alghe (ne usa quasi 40 tipi diversi), gli agrumi, il kamut. 
Berlinghieri investe risorse importanti nella selezione delle materie prime. Il risultato è una proposta fuori dal comune: una carta dei sali, una carta degli aceti, una carta dei caffè; un assortimento di grappe, una birra artigianale che sta iniziando a produrre lui stesso. Ogni ingrediente ha una storia da raccontare, legata ad un percorso di ricerca e ad una filosofia della qualità spinta all’estremo.  
Anche le  lavorazioni sono uniche e inedite: marinature agli agrumi, fritture a bassa temperatura, arrosti, brasati e spiedi a base esclusivamente vegetale. Il cibo del terzo millennio da' priorita' al benessere.  
