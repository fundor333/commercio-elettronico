#titolo Sei Nazioni: vince l'Inghilterra, ma che bell'Italia - Altri Sport
L'Inghilterra batte l'Italia 18-11 nella 4/a giornata del 6 Nazioni e si avvicina sempre di piu' alla realizazione del grande slam. Ma gli azzurri escono a testa alta dal tempio di Twickenham. Soprattutto nel secondo tempo e' stata netta la superiorita' di Parisse e compagni che sono anche andati in meta con McLean mentre i 18 punti dei padroni di casa sono stati tutti realizzati su calci conseguenti a punizioni assegnate dall'arbitro. Alla fine l'uomo partita e' stato nominato proprio un azzurro, Andrea Masi. 
 BRUNEL, 'LORO PIU' DISCIPLINATI, SECONDO L'ARBITRO...'   - "Fisico e testa hanno funzionato bene, e insieme". Il ct azzurro, Jacques Brunel, ha riassunto in due parole la svolta dell'Italia tra quella deludente battuta dal Galles e quella quasi esaltante di Twickenham. La partita contro gli inglesi era una difficile strettoia e gli azzurri, pur non vincendo, hanno dimostrato che il lavoro degli ultimi mesi è servito. "E' stata una partita a due facce - ha proseguito il ct - con il primo tempo dominato dagli inglesi, dove però noi abbiamo fatto una buona difesa, con qualche errore che ci è costato delle punizioni. Abbiamo anche fatto dei lanci di qualità in profondità, trovando buone soluzioni in attacco. Nel secondo tempo siamo stati più efficaci nel possesso e nel dominio del campo, mentre loro sono stati dimostrati piu disciplinati, almeno secondo l'arbitro....". Una nota polemica del tecnico azzurro che ha espresso a modo suo la rabbia per una occasione mancata. Subito però Brunel e tornato ad analizzare l'incontro, sottolineando che non sono mancati errori ma che nel complesso hanno funzionato la fase d conquista e il gioco al piede. "Siamo sulla strada giusta - ha aggiunto il ct - ma c'é ancora da migliorare e quindi il lavoro da fare resta molto". Il vicecapitano Leonardo Ghiraldini, presente in conferenza stampa al posto di Parisse 'bloccato' dall'antidoping, si è detto soddisfatto del lavoro della mischia: "Abbiamo lavorato sempre bene, forse con qualche problema di anticipo nell'ingaggio che abbiamo pagato con punizioni. Se continuiamo così - ha concluso -, avendo fiducia e il giusto rispetto degli avversari potremo fare bene anche con l'Irlanda". Il ct inglese, Stuart Lancaster, ha fatti i complimenti all'Italia, definendola "molto migliorata negli ultimi tempi, cresciuta intorno a Parisse e che non è facile affrontare". Quanto alla sfida di sabato contro il Galles che deciderà il Torneo, Lancaster ha ammesso che la sua squadra dovrà "fare un'altra prestazione" se vorrà imporsi al Millennium Stadium e conquistare il Grande Slam.  
