#titolo Polp-fiction, Paul azzecca anche la Spagna - Mondiali Sudafrica
  (di Teodoro Fulgione) 
 (ANSA) - ROMA - E' partito in sordina tra diffidenza e ironie, ma a colpi di ''vaticini'' ha conquistato il mondo fino al 'polpo' di scena finale della presunta nazionalita' italiana. E' Paul, il cefalopode star dell'acquario di Oberhausen in Germania e dei Mondiali di Sudafrica 2010.    Le sue ''doti da indovino'' lo hanno reso il polpo piu' celebre del pianeta. E lui non ha sbagliato una previsione, compreso il trionfo della Spagna. 
   
 La fama di Paul e' stato un crescendo, dalla fase a gironi fino alle semifinali, grazie alle previsioni delle vittorie della Germania ma anche a quelle delle sconfitte tedesche con la Serbia nel girone e con la Spagna in semifinale.    E non si e' smentito nemmeno per l'atto finale: aveva detto Spagna e Spagna e' stata. I media si sono interessati alle doti da previgente di Paul: dirette televisive e servizi giornalistici hanno ricostruito la storia di Paul. Centinaia di turisti tedeschi hanno fatto visita all'acquario della cittadina tedesca fino al 'tradimento' del pronostico con la Spagna.     I media tedeschi, feriti, hanno cosi' iniziato a dire che Paul porta male e hanno rilanciato sul web ricette per cucinarlo insieme ai tifosi delle squadre che ha Paul 'colpito' con i suoi insindacabili responsi. 
   
 Gli argentini hanno raccolto la sfida per primi, proponendo 'salse sudamericane' per metterlo in casseruola. Dall'Argentina, ko con la Germania ai quarti, arriva un software sul web che permette di prendere a pugni un polpo che somiglia in maniera impressionante al povero Paul.    In difesa del polpo si sono schierati animalisti e spagnoli: questi ultimi, in particolare, hanno proposto di portalo in Spagna, lasciandosi andare all'ironia sulle cruente intenzioni dei tedeschi. Anche il presidente spagnolo Jose' Luis Zapatero si e' detto ''preoccupato'' per eventuali ritorsioni tedesche. 
   
 Dal suo canto Paul puo' contare su una vasta rete di estimatori sul web e gruppi di sostegno. La cittadina di Carballino, in Spagna, ha avanzato una offerta di 30mila euro per avere Paul come ospite d'onore alla sua Fiera del Pulpo ad agosto. C'e' anche chi ha proposto il rimpatrio di Paul in Italia, ''dove mai come ora c'e' il disperato bisogno di prendere decisioni''. 
   
 Da quando sono iniziati i Mondiali, Paul non ha avuto piu' pace: riflettori e telecamere lo hanno ripreso mentre ''vaticinava'', scegliendo tra due vaschette di pesce con le bandiere delle due squadre in lizza nel suo acquario di sabbia, rocce e tre palloni da calcio.    Qualche ombra sui ''vaticini'' di Paul l'ha gettata pero' un biologo peruviano: Alfredo Salazar, questo il nome dello scienziato, ha avanzato il sospetto che ''Paul sia influenzato dai suoi allevatori''. Salazar non ha presentato prove ma teme che ''Paul possa essere attirato da un tipo di cibo particolare'' ad entrare in una vaschetta piuttosto che in un'altra. 
   
 In Germania, il polpo non lo digeriscono proprio. I media tedeschi hanno insinuato che Paul fosse nato in Inghilterra e per questo poco credibile, fino al colpo di scena finale con la confessione della sua allevatrice: ''Paul e' nato in Italia, precisamente all'isola d'Elba dove l'ho catturato''.      Comunque sia, Paul o Paolo, ha aperto la strada: dopo di lui sono arrivati il panda Lin Ping, il coccodrillo Harry e persino il gatto Pedro.  
