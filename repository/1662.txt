#titolo Il Dna degli Etruschi è ancora 'vivo' - Biotech - Scienza&Tecnica
  In Toscana, fra gli abitanti di Volterra (Pisa) e del Casentino (Arezzo) vi sono i discendenti degli antichi Etruschi. Benché i toscani di oggi discendano per lo più da individui immigrati in tempi più recenti, in alcuni abitanti di queste terre toscane si trovano ancora Dna identici a quelli degli Etruschi vissuti 2.500 anni fa. A scoprirlo è lo studio pubblicato sulla rivista Plos One, coordinato dal genetista Guido Barbujani, dell'università di Ferrara, e dall'antropologo David Caramelli, dell'università di Firenze. 
Realizzato in collaborazione con l'Istituto di tecnologie biomediche del Consiglio nazionale delle ricerche (Itb-Cnr) di Milano, lo studio mostra anche che gli Etruschi non venivano dall'Anatolia, come sosteneva lo storico greco Erodoto, ma erano una popolazione stanziata da tempo in Italia, come aveva intuito lo storico Dionisio di Alicarnasso. 
"Leggere nel Dna di persone così antiche è difficile - spiega Guido Barbujani - perchè i pochi Dna finora disponibili non permettevano di dimostrare legami genealogici fra gli Etruschi e i nostri contemporanei". Lo scorso anno il gruppo fiorentino di David Caramelli "è riuscito a studiare un numero maggiore di reperti ossei. Così - osserva Barbujani - ci siamo resi conto che comunità separate da pochi chilometri possono essere geneticamente molto diverse fra loro e abbiamo visto come l'eredità biologica degli Etruschi sia ancora viva, anche se in una minoranza dei toscani". 
Il confronto con Dna provenienti dall'Asia dimostra inoltre, prosgue l'esperto, che "fra l'Anatolia e l'Italia ci sono state sì migrazioni, ma che sono avvenute migliaia di anni fa, nella preistoria. Quindi non hanno rapporto con la comparsa della civiltà etrusca nell'VIII secolo avanti Cristo. Viene così smentita l'idea di un'origine orientale degli Etruschi, ripresa alcuni anni fa, da studi genetici che però si basavano solo su Dna moderni". 
Il risultato è stato possibile grazie alla nuova generazione delle tecnologie per il sequenziamento del Dna "che - rileva Ermanno Rizzi, dell'Itb-Cnr - hanno permesso di recuperare informazioni genetiche da molecole di Dna di campioni più antichi di 2.000 anni''.  
