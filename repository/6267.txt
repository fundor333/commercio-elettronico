#titolo 'Convitto Falcone', per legalita' e solidarieta'  - Spettacolo
 Un piccolo cortometraggio di una mezz'ora, ma con un grande messaggio: l'educazione alla legalità. Si può sintetizzare così 'Convitto Falcone' di Pasquale Scimeca, proiettato questo pomeriggio in Sala Perla 2, nell'ambito della Mostra del Cinema di Venezia, alla presenza, tra gli altri, della presidente della Rai Anna Maria Tarantola. La storia del piccolo Antonio Conti, interpretato dal giovanissimo Pietro D'Agostino, tratta dal racconto 'La mia partita' di Giuseppe Cadili (che ha rinunciato ad ogni diritto per l'intento benefico del film), intende commemorare indirettamente il ventennale delle stragi di Capaci e via D'Amelio. "Non volevamo - ha spiegato Scimeca - fare un film 'su' Falcone, ma sui ragazzi di oggi e su come possono essere importanti per loro, che vent'anni fa non erano ancora nati, figure come quella del magistrato. E' una pellicola educativa, che porteremo nelle scuole per educare alla legalità, ma che useremo anche per raccogliere fondi, mirati a realizzare in Ecuador la 'Casa Falcone', per raccogliere i ragazzi di strada". "Vogliamo insomma dire - ha proseguito il regista - che nel nome di Falcone si può insegnare la legalità e, insieme, fare cose utili per quei ragazzi che hanno più problemi dei nostri". La gestione del progetto è affidata ai padri giuseppini. "Nella zona ai confini della Colombia dove il progetto verrà realizzato - ha illustrato padre Antonio Lucente - ci sono tredicimila minori privi di ogni diritto". Nel dibattito al termine del film è intervenuta anche Maria Falcone, presidente della fondazione 'Giovanni e Francesca Falcone', che ha sostenuto la realizzazione del film. "Il pensiero di Giovanni Falcone - ha detto - era che la mafia non si combatte solo con la repressione, e cioé con il lavoro dei magistrati degno di uno stato di diritto, ma è necessario combatterla anche culturalmente, affinché le giovani generazioni creino una società diversa, allontanandosi dai disvalori della mafia, abbandonando soprattutto omertà e indifferenza. Andando nelle scuole in questi anni, abbiamo scoperto tanti ragazzi che hanno bisogno di valori in cui credere e i valori fondamentali che possono aiutare i giovani sono soprattutto la democrazia, la libertà e la legalità". Al termine della discussione è stata letta la e-mail di Franco, figlio di Pio La Torre, altra vittima della lotta alla mafia. 
