#titolo Stampa estera, Monti se ne va, futuro incerto  - Mondo
  ROMA - Il professore se ne va: ora l'Italia sia avvia verso elezioni dure e incerte. Le dimissioni del premier Monti rimbalzano sulla stampa mondiale aprendo le prime pagine dei principali quotidiani internazionali. Che, dagli Usa alla Francia sottolineano come il futuro politico del professore, dopo aver portato l'Italia fuori dalla crisi, sia ancora incerto. In Gran Bretagna "Monti si tira indietro mentre l'Italia si avvia al voto" è il titolo in prima del FINANCIAL TIMES che sottolinea come le prossime elezioni si annuncino "dure" per il Paese. 
 E per il quotidiano britannico se Monti opterà per la candidatura il voto si trasformerà in "una nuova corsa tra destra e sinistra" focalizzata sull'economia in un Italia "barcollante" a causa "della più lunga recessione dal dopoguerra". "Monti si dimette da premier" è la breaking news della BBC mentre il DAILY TELEGRAPH ricorda come il premier dimissionario abbia "posto l'accento sui legami economici dell'Italia con l'Europa" prima di salire al Colle. In Francia "Monti presenta le sue dimissioni" titola in prima LE MONDE sottolineando come 'il suo futuro politico resti ancora incerto'' mentre "l'Italia vota il budget 2013, Monti se ne va" è invece il titolo scelto da LE FIGARO. In Germania "Bilancio approvato - Monti presenta le dimissioni" titola in prima la FRANKFURTER ALLGEMENIE ZEITUNG mentre il foglio economico HANDELBLATT sottolinea come, con le dimissioni anticipate del Professore "il cammino delle riforme si allontani".  
 "Mario Monti presenta le sue dimissioni e valuta se entrare in politica" titola EL PAIS che colloca le dimissioni del professore come prima notizia evidenziando come oggi, la situazione in Italia "sia inedita, ricca e appassionante" seppur "complessa" e ha una sua chiave nella candidatura di Monti, "data per certa" dalla stampa locale. EL MUNDO invece titola: "Mario Monti si dimette come premier dopo aver approvato il budget". E la notizia è sulle prime pagine anche dei quotidiani americani. Il WALL STREET JOURNAL RICORDA come il premier "debba ancora chiarire se correre alle elezioni" mentre il WASHINGTON POST titola: "Monti programma il futuro dopo aver portato il Paese lontano dalla crisi". La CNN, infine, si chiede: ora, con le dimissioni di Monti, "il paziente avrà una ricaduta?".  
