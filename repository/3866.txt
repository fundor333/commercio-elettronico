#titolo Su Google Glass si leggeranno le news - Tecnologia e Internet
Non solo ricerche online, foto e video con i comandi vocali: chi inforcherà gli 'occhiali' di Google potrà accedere senza bisogno di smartphone o tablet anche alla posta elettronica e ai social network. Ma anche ai quotidiani, come il New York Times che sta sviluppando un'app dedicata. Un assaggio delle prime applicazioni che saranno disponibili sui Google Glass è arrivato alla SXSW Conference di Austin, in Texas, vetrina delle nuove tendenze della cultura digitale. Attraverso le lenti di Google si accederà sicuramente a Gmail, il servizio di webmail di Google, come ha spiegato Timothy Jordan, sviluppatore di Mountain View, con la possibilità di rispondere ai messaggi con i comandi vocali, ma gli sviluppatori sono al lavoro anche su altro. Page & Co stanno infatti collaborando con il New York Times per un'app dedicata: all'utente basterà chiedere news e sugli occhiali saranno visualizzati titolo, foto e da quanto il pezzo é online. Con un tocco l'utente potrà 'ascoltare' l'articolo completo. Allo studio anche un sistema di alert per notizie da ultim'ora, un po' come le notifiche che arrivano sul telefonino. Infine, arriveranno anche altre app, come Evernote e Skitch, alle quali inviare le foto 'scattate' indossando i Google Glass, ma anche il social network Path, l'anti-Facebook che consente di condividere contenuti con cerchie davvero ristrette di persone. 
 BOOM TABLET, IN 2013 SUPERA APPLE PER VENDITE -  Boom per le vendite globali di tablet nel 2013. L'international Data Corp (Idc) rivede al rialzo le stime portandole a 190,9 milioni di unità vendute quest'anno, contro i 172,4 milioni di unità precedentemente stimati. Nel 2012 le vendite si sono attestate a 128,3 milioni di tablet. E per la prima volta - secondo le stime dell'Idc - Google supererà Apple, conquistando il 49% del mercato contro il 46% di Cupertino. Lo scorso anno Apple controllava il 51% e Google il 46%  
