#titolo Malattie rare: da Ue 144 mln euro per finanziare ricerca - Altre news - ANSA Europa
     (ANSA) - BRUXELLES, 28 FEB -  Uno stanziamento di 144 milioni
di euro diretto a finanziare 26 progetti di ricerca sulle
malattie rare e' stato annunciato oggi dalla Commissione Ue. I
progetti aiuteranno a migliorare la vita di circa 30 milioni di
europei, in gran parte bambini, che soffrono di queste malattie. Nella ricerca sono coinvolti 300 partecipanti, di 29 paesi tra
Ue e non. L'obiettivo e' raggiungere una migliore comprensione
delle malattie rare e trovare le terapie adeguate.     
   I 26 nuovi progetti coprono un ampio spettro di malattie
rare: da quelle cardiovascolari a quelle metaboliche, fino ai
disordini immunitari. I gruppi di ricerca lavoreranno su piu'
fronti. Tra le varie sfide, quello di elaborare un sistema di
sostegno al fegato ''bioartificiale'' per il trattamento di
disfunzioni acute.    Ma si lavorera' anche a imponenti analisi di dati per
sviluppare nuovi strumenti di diagnostica, biomarkers e
strategie di screening per ottenere agenti terapeutici contro le
malattie renali; e si puntera' anche allo sviluppo clinico di
una medicina per trattare la ''alkaptonuria'', un disordine
genetico che porta a precoci forme di artrite, malattie
cardiache e disabilita' al momento incurabili.    Molti dei nuovi progetti confluiscono nel Consorzio
internazionale della ricerca sulle malattie rare. Si tratta
dell'organismo voluto dalla Commissione Ue che riunisce enti
governativi, ricercatori, associazioni di malati, membri
dell'industria farmaceutica e professionisti del settore
sanitario, con l'obiettivo di consegnare, entro il 2020, 200
nuove terapie per le malattie rare ed i mezzi per diagnosticarne
la maggior parte.           
  Numerosi gli istituti e le universita' italiane coinvolti
nelle iniziative finanziate dal'Ue e in particolare sono tre i
progetti che vengono coordinati da organismi italiani. 
   L'universita' degli studi di Ferrara coordina un pool sulla
beta-talassemia. Il costo del progetto e' di 6.618.623 euro,
coperti per 5.020.000 da contributi Ue.    All'Istituto superiore di sanita' spetta il compito di
coordinare un progetto per elaborare una piattaforma per
condividere le migliori pratiche per la gestione delle malattie
rare. Il costo complessivo del progetto e' di 2.299.401, coperto
per 2 milioni dall'Ue.    La Federazione Telethon e' invece capofila dello studio
Meusix, una ricerca per migliorare le condizioni di vita delle
persone affette dalla sindrome di Marouteaux-Lamy, una forma di
mucopolisaccaridosi, una malattia metabolica.(ANSA).
