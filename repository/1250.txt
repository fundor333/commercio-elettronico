#titolo Salute o lavoro, dramma all'Ilva - Speciali
  Il  26 luglio 2012  l'intera area a caldo dell'Ilva di Taranto viene posta sotto sequestro preventivo con tutti i suoi sei impianti e senza facolta' d'uso; otto persone, tra dirigenti ed ex dirigenti del Gruppo Riva e dello stabilimento tarantino, agli arresti domiciliari.  
 Le voci sul contenuto dei provvedimenti adottati dal giudice si diffondono immediatamente e comincia la protesta, comunque pacifica, dei lavoratori metalmeccanici, che invadono a migliaia la citta', bloccando il ponte girevole dopo un incontro infruttuoso in Prefettura. 
 Il decreto di sequestro preventivo, notificato ad un legale del gruppo Riva, riguarda le aree di parchi minerali, cockerie, agglomerazione, altiforni, acciaierie e gestione materiali ferrosi. 
 Sono circa cinquemila i lavoratori degli impianti sequestrati, su un totale di 11.500 circa dipendenti diretti dello stabilimento, ai quali vanno aggiunti circa 4.000 lavoratori dell'indotto. 
 Il  26 novembre  a quattro mesi esatti dal sequestro degli impianti della più grande acciaieria europea, esplode la bomba Ilva: l'azienda, dopo l'ennesimo provvedimento giudiziario nei confronti dei vecchi e nuovi vertici e il sequestro di tutti i prodotti "finiti e semilavorati", annuncia la chiusura "immediata e ineluttabile" dello stabilimento. Con la conseguenza che a partire da stasera 5mila operai rimarranno a casa: il badge per accedere in azienda è già stato disabilitato. E, a questo punto, pare anche difficile che il governo possa risolvere la questione in tempi brevi, nonostante la convocazione per giovedì a Roma delle parti sociali e delle istituzioni locali. Ora bisognerà vedere come reagirà la città alla decisione dell'azienda che, di fatto, la mette in ginocchio: lo spettro è quello di un'apocalisse occupazionale che coinvolgerebbe, compreso l'indotto, non meno di 12 mila lavoratori. 
 A far saltare il tappo, le due ordinanze di custodia cautelare e il decreto di sequestro preventivo - con contestuale iscrizione nel registro degli indagati dell'attuale presidente Bruno Ferrante e del direttore dello stabilimento Adolfo Buffo, per non aver rispettato quanto disposto dall'autorità giudiziaria - emessi dal Gip di Taranto che ha accolto buona parte delle richieste della procura. Complessivamente sono sette le persone destinatarie dei due provvedimenti: le accuse, diverse da indagato a indagato, vanno dall'associazione per delinquere, alla corruzione in atti giudiziari, alla concussione: in carcere vanno il vicepresidente del gruppo Riva Fire, Fabio Riva, che non è ancora stato rintracciato, l'ex direttore dello stabilimento Luigi Capogrosso e l'ex responsabile dei rapporti istituzionali dell'Ilva, Girolamo Archinà, l'uomo che - secondo l'accusa - aveva intessuto una fitta rete di rapporti con politici, sindacalisti e funzionari degli enti locali, primo tra tutti il presidente della Regione Nichi Vendola. E proprio del governatore, sostiene il Gip, sarebbe la "regia" messa in piedi per "far fuori" il direttore dell'Arpa (Agenzia regionale di protezione ambientale) Puglia Giorgio Assennato, il funzionario sgradito all'Ilva per aver firmato una relazione sul rapporto tra livelli d'inquinamento e produzione dello stabilimento. "Mai fatto pressioni - ha replicato in serata Vendola - ho operato per la massima tutela dell'ambiente e con cautela per evitare quello che purtroppo stiamo per vedere nelle prossime ore". Ai domiciliari vanno invece Emilio Riva e l'ex perito del tribunale di Taranto Lorenzo Liberti che avrebbe intascato una mazzetta da 10mila euro da Archinà per ammorbidire una perizia sulle fonti dell'inquinamento. 
 Il 27 novembre spuntano altri indagati, almeno cinque. Tra queste ci sono don Marco Gerardo, il segretario dell'ex arcivescovo di Taranto mons. Benigno Luigi Papa, e il sindaco di Taranto Ippazio Stefano. Il sacerdote è accusato di false dichiarazioni al pubblico ministero in relazione ad una presunta tangente di 10mila euro che l'ex responsabile dei rapporti istituzionali dell'Ilva Girolamo Archinà, arrestato ieri, avrebbe consegnato al consulente del Tribunale nonché ex preside del Politecnico di Taranto Lorenzo Liberti per addomesticare una perizia sulle fonti di inquinamento. Archinà aveva riferito agli inquirenti che quella somma, prelevata da cassa aziendale, non era destinata a Liberti ma si trattava di una elargizione alla curia tarantina. Il sindaco di Taranto è indagato per omissioni in atti d'ufficio in relazione alle prescrizioni a tutela dell'ambiente cittadino. La sua iscrizione nel registro degli indagati sarebbe un atto dovuto derivante da una denuncia di un consigliere comunale, Filippo Condemi.  
