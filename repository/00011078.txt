#titolo Clima: Parlamento Ue preme su rinnovabili e target per 2030 - Altre news - ANSA Europa
     (ANSA) - STRASBURGO, 14 MAR - Rinnovabili, efficienza
energetica, politiche chiare che includano obiettivi anche sulle
emissioni per il 2030: questi dovrebbero essere i pilastri della
road map Ue dell'energia dopo il 2020, in vista di un'economia a
basso contenuto di carbonio per il 2050. L'appello arriva
dall'Europarlamento, in una risoluzione approvata a larga
maggioranza (337 voti a favore, 195 contrari e 37 astensioni).    "Dobbiamo creare un equilibrio fra energia e ambiente"
spiega il relatore, l'eurodeputato greco Niki Tzavela (Efd),
secondo cui "approcci dogmatici da una o entrambe le parti
porterebbero solo ad una carenza di energia per i cittadini
europei e alla deindustrializzazione dell'Europa". Nella
risoluzione gli eurodeputati chiedono alla Commissione Ue di
presentare una strategia post 2020 che sia "coerente" con
l'agenda della 'decarbonizzazione' per il 2050, creando anche un
contesto di norme e regole "ambizioso e stabile".    Anche in uno scenario di grandi cambiamenti, per
l'Europarlamento il gas naturale continuerà a giocare "un
ruolo importante a medio termine", perché costituisce un modo
"relativamente rapido ed efficiente dal punto di vista dei
costi" per ridurre la dipendenza da altri carburanti fossili
più inquinanti, ma anche un sistema flessibile per
riequilibrare il flusso variabile delle forniture di
rinnovabili. E di fronte alla caduta dei prezzi della CO2 sul
mercato europeo delle emissioni (Ets), gli eurodeputati
rivolgono un appello alla Commissione Ue perché "adotti misure
di correzione". (ANSA).
