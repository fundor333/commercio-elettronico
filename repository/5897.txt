#titolo La folle notte spagnola - Visto da...
  (ANSA) - MADRID - Alla vigilia della finale vari gruppi di Facebook lo chiedevano: 12 luglio festa nazionale in caso di vittoria. Difficile infatti conciliare lavoro e i festeggiamenti per la vittoria della prima coppa del mondo. Decine di migliaia di spagnoli hanno festeggiato in tutta Spagna fino all'alba di oggi il titolo atteso da generazioni, e sono dovute andare al lavoro con qualche - o nessuna - ora di sonno alle spalle. E la fiesta ricomincia con l'arrivo delle furie rosse a Madrid poco prime delle 15.00, per finire di nuovo a notte inoltrata sul palco di Principe Pio dopo un trionfale giro d'onore per la città.    Ieri notte Madrid era una pentola a pressione scoppiata al minuto 116 della finale. 
 L'epicentro, la statua della dea Cibele, era attorniata da una marea di oltre 250 mila persone che riempivano i viali da piazza Colon a Nettuno, dalla porta di Alcala' fino a Puerta del Sol. I festeggiamenti, in una città dove non tirare fino all'alba un sabato sera è quasi mal visto, sono continuati tutta la notte ad oltranza.    Ma tutta la Spagna ha festeggiato un evento epocale: a Barcellona erano più di 75 mila le persone radunate di fronte al schermo gigante piazzato per la prima volta dal comune per vedere la seleccion. La festa e' scoppiata al minuto 120 e migliaia di persone hanno invaso il centro. Le bandiere della Spagna, alcune anche con il toro, sono sventolate per tutta la città e anche sulla fontana di Canaletas, all'inizio della Rambla de Catalunya, dove il Barca festeggia le sue vittorie, al grido di ''Visca Barca, Visca Catalunya (viva il Barca, viva la Catalogna)''. 
 La festa è continuata comunque in tutto il paese: a Valencia erano circa 10 mila i tifosi radunati dai maxischermi posizionati nel porto, 5 mila a Toledo, mentre a Pamplona alla festa dei tori, si e' sommata quella del calcio.  
