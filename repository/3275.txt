#titolo SICUREZZA: al centro la lotta alla mafia - Politica
  La lotta dura alla criminalità organizzata ed ai suoi patrimoni è al centro delle politiche per la sicurezza nei programmi elettorali dei principali partiti. Fa eccezione il Movimento 5 Stelle di Beppe Grillo, che non dedica spazio al tema. 
 Ecco le proposte in materia da parte delle liste che si presentano alle urne il 24 e 25 febbraio. 
 PD -  Il programma del Pd punta sulla "difesa intransigente del principio di legalità, lotta decisa all'evasione fiscale, contrasto severo dei reati contro l'ambiente, rafforzamento della normativa contro la corruzione e sostegno più concreto agli organi inquirenti e agli amministratori impegnati contro mafie e criminalità". L'obiettivo è quello di "contrastare tutte le mafie, reprimendone sia l'azione criminale che l'immensa forza economica". Va reciso ogni legame o sospetto di complicità di alcuni rappresentanti politici ed è "inderogabile" la "rigorosa applicazione del codice etico approvato dalla Commissione antimafia" per le candidature a tutti i livelli. Necessario poi il ringiovanimento e rafforzamento delle forze dell'ordine, che vanno liberate da attività burocratiche. Occorre inoltre prevedere l'assunzione di agenti di origine straniera o di seconda generazione per "favorire un modello di ordine pubblico adeguato ad una società sempre più multiculturale". 
 SEL -  Per il partito di Nichi Vendola "la lotta alle mafie e alla corruzione è parte essenziale di un grande e forte progetto di ricostruzione dei diritti sociali e delle politiche pubbliche". Al primo punto sulla legalità Sel pone quindi "il contrasto ai capitali e ai patrimoni dei corrotti e dei mafiosi per un loro riutilizzo sociale. Proponiamo la riscrittura dell'articolo 416 ter riguardante il reato di voto di scambio politico mafioso e per tutti i reati di mafia riteniamo che la soglia di incandidabilità debba essere il rinvio a giudizio". 
 PDL-LEGA -  Stesso programma nel settore per gli alleati Pdl e Lega, che auspicano la "prosecuzione dell'opera del Governo Berlusconi nel contrasto totale alla criminalità organizzata", l'incremento della lotta per la legalità, per il contrasto ai fenomeni della immigrazione clandestina e della criminalità predatoria, il potenziamento delle forze dell'ordine, assicurando il massimo sostegno sia economico che logistico e attuando la specificità per gli operatori della sicurezza. Si propone quindi un efficace presidio del territorio, attraverso il coinvolgimento di regioni ed enti locali nei 'Patti territoriali per la sicurezza'. Pdl e Lega sottolineano poi  l'attuazione di politiche di rimpatrio effettivo degli immigrati clandestini e la definizione di accordi bilaterali per scontare la pena detentiva nei Paesi d'origine. Infine, nuova legislazione per combattere il degrado nelle aree metropolitane. 
 LISTA MONTI -  Il programma del premier indica che "la lotta alla criminalità organizzata e alle mafie, deve continuare senza esitazioni". Nella crisi economica, nota la lista di Mario Monti, la capacità delle mafie di inserirsi nel circuito economico sano è più forte. Serve dunque un contrasto deciso alle infiltrazioni; bisogna abbassare sempre più la quota di denaro contante che circola al di fuori del circuito legale e nutre i canali del riciclaggio; avviare una stringente lotta al riciclaggio dei capitali mafiosi, introdurre il reato di autoriciclaggio e rafforzare la cooperazione internazionale. Scelta Civica invita inoltre a "tenere alta la guardia contro la progressiva infiltrazione delle mafie nelle zone dove erano meno presenti". Quanto alle infiltrazioni mafiose nella vita politica, si legge, "la legge sull'incandidabilità manda un segnale preciso. Bisogna andare anche oltre, seguendo ad esempio il codice di autoregolamentazione dei partiti preparato dalla Commissione Antimafia". 
 RIVOLUZIONE CIVILE -  Il movimento di Antonio Ingroia,  naturalmente, si pone in prima fila nella guerra alle mafie.  L'obiettivo ultimo, si legge nel programma di Rivoluzione civile, è "non solo il contenimento ma l'eliminazione della mafia, che va colpita nella sua struttura finanziaria e nelle sue relazioni con gli altri poteri, a partire da quello politico". Il totale contrasto alla criminalità organizzata, alla corruzione, il ripristino del falso in bilancio e l'inserimento dei reati contro l'ambiente nel codice penale sono, aggiunge, "azioni necessarie per liberare lo sviluppo economico". 
 M5S -  Nessun riferimento al tema sicurezza nel programma del movimento cinque stelle.  
