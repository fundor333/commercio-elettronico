#titolo Via dispositivo sicurezza,'massima' in S.Pietro  - Cronaca
  di Enzo Quaratino 
 ROMA - E' già in parte operativo il dispositivo di sicurezza per l'ordinato svolgimento della cerimonia di beatificazione di Papa Giovanni Paolo II, in programma in Vaticano il prossimo primo maggio, alla quale parteciperanno - secondo fonti di sicurezza - non meno di 50 capi di Stato, numerosi capi di governo e circa 400 mila pellegrini, molti dei quali provenienti dall'estero, soprattutto dalla Polonia, paese natale di Karol Wojtyla. L'evento si svolgerà lo stesso giorno in cui a Roma è in programma, a San Giovanni, il concerto organizzato da Cgil, Cisl e Uil per la Festa del Lavoro, che richiamerà - secondo le stessi fonti - almeno centomila persone e renderà ancora più complessa nella Capitale la gestione dell'ordine pubblico, che sarà coordinata dalla Questura di Roma.  
 INTENSIFICATA ATTIVITA' INFORMATIVA 007  - Le strutture di intelligence - secondo quanto apprende l'ANSA - hanno intensificato in Italia e all'estero le attività informative in vista della cerimonia di beatificazione. L'attività degli 007 é finalizzata a raccogliere all'estero informazioni all'estero su cittadini stranieri sospetti che abbiano intenzione di raggiungere Roma nei prossimi giorni; e in Italia tra i movimenti dell'area antagonista, tra gli anarco- insurrezionalisti e tra i gruppi anticlericali che potrebbero approfittare del grande evento per iniziative eclatanti che avrebbero una vasta eco mediatica.  
 PELLEGRINI A ROMA ANCHE CON VOLI CHARTER E NAVI  - I pellegrini raggiungeranno Roma, dall'Italia e dall'estero, non solo con treni e pullman, ma anche con voli charter e navi. Il maggior numero di stranieri raggiungerà la Capitale con autocorriere il 30 aprile e ripartirà la sera del primo maggio. Diverse migliaia di pellegrini arriveranno a bordo di treni ordinari e di alcuni treni straordinari già programmati dalla Repubblica Ceca, dalla Francia e dalla Polonia. Almeno 20 mila fedeli raggiungeranno l'Italia tra il 29 aprile e la mattina del primo maggio a bordo di voli di linea e di una ottantina di voli charter, programmati soprattutto dalla Polonia. Sono attese, inoltre, nel porto di Civitavecchia (Roma) la sera del 30 aprile e nelle ore successive alcune navi provenienti dalla Spagna, dalla Francia e dalla Sardegna, con alcune migliaia di pellegrini che proseguiranno in treno il viaggio per Roma.  
 NON MENO DI 100MILA PERSONE A VEGLIA CIRCO MASSIMO  - Non meno di centomila persone - sempre secondo fonti di sicurezza - parteciperanno la sera del 30 aprile a Roma, al Circo Massimo, alla veglia di preghiera che precederà la cerimonia di beatificazione. Nel corso della veglia vi saranno collegamenti diretti con cinque santuari mariani di diversi Paesi, saranno proiettati filmati e saranno ascoltate testimonianze di collaboratori di Giovanni Paolo II. La veglia comincerà intorno alle 20, sarà presieduta dal cardinale vicario di Roma Agostino Vallini e sarà conclusa da Papa Benedetto XVI, che, in videocollegamento dal Palazzo Apostolico, reciterà la preghiera finale e benedirà i fedeli.  
 MISURE SICUREZZA 'MASSIME' IN PIAZZA SAN PIETRO  - Misure di sicurezza "massime" saranno adottate in piazza San Pietro il primo maggio, in coincidenza con la presenza sul sagrato di non meno di 50 capi di Stato e numerosi capi di Governo. Proprio la possibilità del contatto ravvicinato con Papa Benedetto XVI, che presiederà la cerimonia di beatificazione, e con un tanto elevato numero di personalità, imporrà l'attivazione di un dispositivo di sicurezza discreto ma particolarmente incisivo, compreso il controllo dall'alto dell'area. In piazza San Pietro vi saranno oltre 80 mila persone: i capi Stato e le altre personalità civili siederanno da una parte del sagrato, quelle ecclesiastiche dalla parte opposta. Vi saranno poi posti a sedere per 40 mila persone e posti in piedi per altre 40 mila. Il resto dei fedeli assisterà alla cerimonia di beatificazione da via della Conciliazione.  
 GIA' POTENZIATE ATTIVITA' PREVENTIVE  - Tutte le strutture di sicurezza, con il coordinamento della Questura di Roma, hanno già potenziato le attività preventive in vista della cerimonia di beatificazione di Papa Giovanni Paolo II, in programma in Vaticano il primo maggio. Altri servizi saranno intensificati nei prossimi giorni. In particolare - secondo quanto si apprende - polizia, carabinieri, guardia di finanza e polizia municipale hanno dato ulteriore impulso ai servizi di prevenzione generale e di controllo negli aeroporti, negli scali ferroviari e lungo le autostrade. Saranno, inoltre, potenziati i servizi a tutela degli obiettivi sensibili, in particolare i palazzi degli organi istituzionali e le rappresentanze diplomatiche presso la S.Sede.  
 ANCHE IL TEVERE SORVEGLIATO SPECIALE  - Durante la cerimonia di beatificazione e nei giorni immediatamente precedenti, i controlli delle forze dell'ordine riguarderanno anche il fiume Tevere. Il pattugliamento del fiume sarà curato dalla polizia fluviale e riguarderà soprattutto il tratto del Tevere che scorre lungo l'area di San Pietro.  
