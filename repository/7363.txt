#titolo Reni, un corretto stile di vita aiuta a proteggerli - Medicina  - Salute e Benessere
     (ANSA)- ROMA, 11 MAR-Misurazione della pressione e analisi delle
urine gratuitamente  nei gazebo allestiti in 50  piazze
italiane, visite  e seminari informativi in 30 scuole e 
incontri  aperti al pubblico in oltre 50 Centri di nefrologia. 
Sono queste le iniziative messe in campo il 14 marzo, in
occasione della Giornata mondiale del rene, da Fir Onlus
(Fondazione italiana rene) e Sin (Societa' italiana di
nefrologia). 
Sono circa 6 milioni gli italiani che soffrono di malattie
renali e il numero e' in aumento anche tra i piu' giovani
secondo quanto emerge da un recente studio pubblicato sulla
rivista Journal of Nephrology. Le armi per prevenire e combattere  queste patologie, a volte
asintomatiche soprattutto agli esordi, sono un corretto stile di
vita, basato su un'alimentazione sana  e sull'esercizio fisico,
e controlli medici effettuati con regolarita'. A spiegarlo e' il
presidente della Sin, Giovambattista Capasso, che evidenzia : "A
tavola  e' bene utilizzare poco sale e non eccedere con le
proteine, in linea generale invece e' necessario tenere sotto
controllo la glicemia soprattutto se  si e' diabetici e fare
attenzione ai valori del colesterolo e  della pressione
arteriosa". "L'obesita' e' un fattore di rischio quindi occhio
al peso- prosegue Capasso- inoltre meglio non  fumare e
consumare alcol con moderazione". Sebbene le malattie renali
siano a volte "silenti" dal punto di vista clinico qualche
campanello d'allarme c'e' e non va sottovalutato: per esempio i
piedi e le palpebre spesso gonfi, un momentaneo arrossamento
delle urine o il dolore quando si fa la pipi', che puo' essere
sintomo di un'infezione delle vie urinarie comune ad esempio tra
i bambini. In quest'ultimo caso puo' esserci anche la comparsa
della febbre,  in maniera quasi fugace soprattutto la sera, ed
e' necessario rivolgersi a uno specialista che somministrera'
degli antibiotici appositi.
