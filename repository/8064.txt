#titolo A Sarego primo 'miracolo' politico di Grillo  - Speciale Amministrative 2012
dell'inviato Vincenzo Beni 
  La 'portaerei' di Beppe Grillo che ha devastato lo stagno della politica italiana nelle amministrative del 6 e 7 maggio, ha paracadutato nel Vicentino il primo sindaco in assoluto espresso dal Movimento 5 Stelle. L'uomo, anzi il giovane (classe 1980), che ha stabilito un record destinato forse a finire sui libri di storia si chiama Roberto Castiglion, ingegnere informatico dell'Enel, 32 anni, da ieri sera neo sindaco di Sarego. Dovrà amministrare 6700 anime di questo centro del basso Vicentino, dove il panorama alterna piccole imprese a vigneti, allevamenti avicoli e zootecnici a capannoni, circondato dalle ultime propaggini dei Colli Berici. Poco importa all'ingegnere se a Sarego Villa Favorita è stata l'ultima sede del Parlamento del Nord della Lega. "Non mi preoccupano i partiti - dice all'ANSA - anche prima di appartenere al 5 Stelle votavo più per le persone che per il partito al quale appartenevano". Nella nuova 'Repubblica dei Grillini' si festeggia oggi in modo sobrio, senza eccessi. C'é il tempo per qualche bicchiere di vino nella piazza centrale, al "Bar da Toni", che è un simbolo della vittoria elettorale di Castiglion. Il titolare Mattia Vottarghi, neanche 30 anni, è tra i promotori del gruppo che ha portato alla sua elezione. "E' stata una piacevole sorpresa anche per noi - sottolinea -. Pensavamo di prendere diversi voti, ma non al punto che Roberto diventasse sindaco. E' la vittoria dei 'grillini' ma anche dei giovani" Castiglion è sposato con Giulia, impiegata commerciale, ed ha due figli: Davide, 3 anni, ed Edoardo di cinque mesi. Il primo sindaco 5 Stelle lavora a Marghera. Ogni giorno si arma di pazienza e prende il treno come migliaia di pendolari. Forse è stato il tempo a disposizione sui vagoni di Trenitalia a fargli meditare una discesa in campo. Un terreno però dove tutti non sanno posare i piedi, un percorso virtuale che attraverso la Rete fa proseliti, discute, propone, lungo il quale il programmatore di software si è trovato benissimo. "La mia elezione - spiega Castiglion - è stata un'autentica sorpresa anche per me, ed ho capito che ce la potevamo fare mano a mano che il consenso aumentava". Beppe Grillo è stato tra i primi a complimentarsi con lui. "Mi ha fatto gli auguri per il lavoro che mi aspetta e mi ha indicato come primo testimone diretto di quello che lui ha chiamato Terza Repubblica - spiega Castiglion -. L'ho incontrato una sola volta, quando è venuto a fare un comizio in piazza il 27 aprile; un gran successo". Mentre continua a 'litigare' con la fascia tricolore, ripete di non rendersi ancora conto di essere diventato sindaco, e intanto la palazzina comunale comincia a riempirsi di giornalisti e fotografi. Castiglion ammette di essere rimasto stregato sulla via genovese di Grillo e delle sue autostrade informatiche, per la chiarezza del linguaggio che in questo modo "può legare le persone". "Ci siamo trovati tra giovani ancora mesi fa - ripete - e abbiamo iniziato ad ascoltare la gente e a capire le loro esigenze". Tirate le somme di questa missione d'ascolto, Castiglion, ha già chiari i primi passi da fare: "migliorare la viabilità, a cominciare dallo sviluppo di un progetto sulle piste ciclabili, mettere mano al nuovo piano regolatore da discutere con i cittadini, aumentare la raccolta differenziata dei rifuti". Il giovane grillino è conscio delle difficoltà che lo attendono . "Certo - sostiene - la mia vita cambierà ma in questo mi aiuterà l'essere ingegnere: problemi dobbiamo risolvernee continuamente. Credo però che essere al servizio dei cittadini sia meno faticoso di quanto si possa pensare, perché forse più di altri capiamo le esigenze della gente. Le abbiamo ascoltate a lungo, cosa che i partiti tradizionali hanno smesso di fare da tempo"  
