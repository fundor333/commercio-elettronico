#titolo Gastronomia: cucina marinara pesarese, libri e assaggi - Libri - Terra&Gusto
     (ANSA) - PESARO, 23 GEN - Una serata dedicata alla cucina
marinara pesarese, con appuntamento pomeridiano alla libreria
'Il Catalogo' e cena al ristorante 'Cozza Amara', dove verranno
proposti 4 tipi di brodetto realizzati da cuochi e personaggi
della marineria pesarese. E' l'iniziativa promossa per venerdi'
25 gennaio dal Circolo culturale di cucina antica e tradizionale
'Neanderthal Pesaro, la bistecca di mammuth', con il patrocinio
della presidenza del Consiglio provinciale. 
   ''La cucina marinara pesarese - spiegano gli organizzatori -
e' poco conosciuta nel quadro della gastronomia regionale, dove
prevalgono quelle dei porti pescherecci di San Benedetto del
Tronto, Ancona e Fano. Il porto di Pesaro, con i suoi pescatori,
i trabaccoli che commerciavano con Venezia e la costa Dalmata, i
barchetti che levavano all'alba e tornavano al tramonto in un
tripudio di vele, ha storie e tradizioni rimaste finora
'sottocoperta'''. Eppure, le ricette pesaresi ''hanno una
preziosa identita' e non meritano l'oblio''.    In programma, dunque, una conversazione sulla cucina marinara
di Pesaro e la presentazione del libro 'Brodettogonia. Riflessioni attorno a un piatto' di Renato Novelli, docente di
Sociologia dei processi economici del lavoro all'Universita' di
Ancona ed esperto di gastronomia marinara marchigiana. Al
ristorante, 4 brodetti della tradizione: della casa,
sanbenedettese, tradizionale pesarese di famiglia e pesarese del
pescatore. (ANSA).
