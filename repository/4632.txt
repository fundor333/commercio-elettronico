#titolo On line 'Prodotti veneti in tavola'  - Regioni - Terra&Gusto
  - VENEZIA - E' nata la rubrica web "prodotti veneti in tavola", realizzata dalla Regione del veneto in collaborazione con le associazioni dei consumatori operanti nel territorio regionale e Veneto Agricoltura, con il link: http:/ 
 /www.venetoconsumatori.it/2013/prodotti-veneti-in-tavola-m ese-di-marzo 
 /. 
"Abbiamo voluto creare questa rubrica - ha spiegato l'assessore all'agricoltura e alla tutela del consumatore del veneto, Franco Manzato - non tanto e non solo per promuovere le produzioni di stagione delle nostre terre, ma come operazione culturale ed economica ad un tempo. La gente, i consumatori, spesso ignorano i prodotti tipici e quasi nessuno conosce più i tempi e i ritmi delle stagioni, quando i vari tipi di frutta e verdura sono naturalmente maturi, abbondanti e più buoni e spesso meno cari. La pubblicità e la maggior parte delle società agroalimentari multinazionali non aiutano e anzi tendono a proporre alimenti e prodotti senza tempo, di origine non nota, che hanno viaggiato settimane per raggiungere i nostri mercati, coltivati con regole e rispetto che non sono i nostri. Noi vogliamo far sapere cosa ci è vicino e quando".  
La rubrica viene aggiornata mensilmente con tutti i prodotti di stagione, sia quelli freschissimi, sia quelli raccolti in precedenza ma utilizzabili al meglio e disponibili in commercio. Vengono anche segnalati i prodotti tradizionali del Veneto, illustrati da una scheda che individua le peculiarità, la zona di provenienza e fornisce informazioni sulla storia e le tradizioni del prodotto, il processo di produzione e il periodo di disponibilità nel corso dell'anno. Dalla pagina - informa una nota - si può accedere alle altre rubriche del portale a servizio dei consumatori: risparmio, casa, assicurazioni, famiglia, lavoro, consulenze e altro. 
"Resto convinto che i consumatori vogliono garanzie su ciò che acquistano e che portano in tavola - ha concluso Manzato - cercano il risparmio ma non il rischio, anzi il contrario. 'Prodotti veneti in tavola' vuole essere uno strumento, una guida utile a disposizione, che suggerisce a tutti cosa cercare e cosa chiedere al venditore. E' anche il biglietto da visita dell'agricoltura regionale di qualità, un connubio tra le tradizioni, la storia e le peculiarità che caratterizzano la nostra regione".  
