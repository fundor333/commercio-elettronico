#titolo Ue: bilancio; appello Pe a leader, serve accordo ambizioso - La voce degli Eurodeputati - ANSA Europa
     (ANSA) - BRUXELLES, 04 FEB - Al vertice sul bilancio Ue
2014-2020 di giovedi' e venerdi' prossimi a Bruxelles ''dovremmo
innanzitutto definire quello che bisogna fare nell'interesse dei
nostri cittadini, invece di chiedere costantemente piu' tagli''. E' l'appello bipartisan lanciato dai principali leader politici
dell'Europarlamento in un articolo pubblicato oggi su 'Il Sole
24 Ore'. 
   Joseph Daul presidente del Partito popolare europeo, Hannes
Swoboda  presidente di Alleanza progressista di socialisti e
democratici, Guy Verhofstadt  presidente dell'Alleanza di
Liberali e Democratici, Rebecca Harms e Daniel Cohn-Bendit,
presidenti del gruppo Verdi/Efa auspicano che il prossimo
bilancio sia all'altezza dei problemi da risolvere e delle
ambizioni conclamate dell'Unione a 27. 
   ''I negoziati Ue sul bilancio - indicano i leader politici
dell'Eurocamera - sono stati sempre caratterizzati da prese di
posizione populiste. La trattativa attuale sul quadro di
bilancio settennale da mille miliardi di euro non fa differenza. Il bilancio europeo e', in tutte le sue parti, un'espressione
del nostro comune interesse e rappresenta appena l'1% del nostro
Pil totale. Il quadro finanziario pluriennale - osservano - non
e' solo un bilancio, ma piuttosto un atto politico,
un'espressione delle ambizioni dell'Europa con il quale ci
impegniamo a finanziare le politiche comuni e i progetti che
sono di interesse reciproco''. (ANSA).
