#titolo Il volo minuto per minuto, fino alla scomparsa da radar - Associate
  L'Autorita' investigativa venezuelana che conduce l'inchiesta di sicurezza sulla scomparsa dell'aereo a bordo del quale viaggiavano Vittorio Missoni, la moglie ed altri due italiani, ha fornito all' Agenzia italiana per la sicurezza del volo una ricostruzione dell'accaduto. 
 L'aeromobile BN2 Islander marche YV-2615 - secondo le autorita' venezuelane - era decollato da Los Roques alle ore 11.32 (ora locale) dalla pista 7 e aveva una quota programmata di volo di 6500 piedi. A bordo 6 persone a bordo. Destinazione finale l' aeroporto internazionale Maiquetia, a Caracas.     I dati di posizione inviati alla compagnia operatrice dell'aeromobile dal GPS tracker in dotazione a quest'ultimo hanno consentito di tracciare la rotta iniziale, nel corso della quale l'aeromobile virava a sinistra in salita per assumere una rotta di 270 gradi    L'ultimo dato GPS disponibile riporta una posizione di 11 56.5 Nord, 66 49 ovest. 
 Dopo 7 minuti dal decollo, il pilota riportava al controllore del traffico aereo la posizione di 10 miglia nautiche dall'aeroporto di Gran Roque a 5000 piedi di quota e veniva istruito a contattare 'Maiquetia settore avvicinamento', contatto che però non è mai avvenuto.     I successivi dati radar consentono di tracciare gli ulteriori istanti del volo fino a quando l'aeromobile, giunto a 5400 piedi ed ancora in salita, ad una distanza di 13,2 miglia nautiche da Gran Roque e con una velocità di 120 nodi, comincia a perdere rapidamente quota e velocità, accostando progressivamente a destra, fino a scomparire dal radar dopo ulteriori tre 'battute'.    L'ultima posizione registrata corrisponde alle coordinate 11 59 Nord, 66 53.5 ovest.   
