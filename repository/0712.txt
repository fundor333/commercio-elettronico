#titolo Vela: Volvo Ocean Race 2014, pubblicato il bando di regata - Nautica e Sport - Mare
  (ANSA) - Alicante, (Spagna) , 28 dic – E’ stato pubblicato il bando di regata della prossima edizione della  Volvo Ocean Race  che prenderà il via nell’autunno 2014. Fra le maggiori novità la possibilità per i team di imbarcare un velista in più in occasione delle In-Port Race oltre a altri cambiamenti nell’equipaggio. 
 Il documento sottolinea l’impegno degli organizzatori della Volvo Ocean Race di allargare la partecipazione permettendo di imbarcare un velista in più per tutti i team femminili o misti e rende obbligatoria la presenza di almeno due Under 30. 
 Il bando di regata, che è stato pubblicato a meno di sei mesi dalla conclusione dell’edizione 2011/12 della regata include anche altre regole, fra cui: 
 - Ogni team potrà designare un velista aggiuntivo per le In-Port race, regola a cui si applicheranno determinate restrizioni 
 - L’equipaggio standard sarà composto da otto velisti più un multimedia reporter 
 - I team misti (con non più di cinque velisti di sesso maschile) potranno regatare con nove componenti dell’equipaggio più un multimedia reporter che non potrà prendere parte alla conduzione della barca 
 - Tutti i team completamente femminili potranno imbarcare undici veliste più un multimedia reporter 
 - Tutti i team dovranno obbligatoriamente imbarcare sempre almeno due velisti Under 30 
 - Il calendario prevede una nuova regata di warm-up, che pur non portando punti, dovrà essere corsa da tutti i team con equipaggio completo 
 Il bando di regata può essere scaricato alla pagina web:  http://www.volvooceanrace.com/en/noticeboard.html 
 La decisione di permettere l’imbarco di un componente dell’equipaggio aggiuntivo per le In-Port race è stata presa dopo che gli organizzatori hanno verificato che per un team di otto velisti sarebbe stato difficile poter effettuare i cambi di vele e le manovre necessarie a condurre le potenti barche One Design 65’ su impegnativi percorsi fra le boe. 
 I dettagli sul sistema di punteggio verranno aggiunti in seguito e il bando di regata è più snello rispetto al passato dato che nella prossima edizione si utilizzeranno delle barche monotipo per la prima volta.  
 “L’uso dei One Design Volvo Ocean 65 ha realmente semplificato le cose”  ha detto il Race Director  Jack Lloyd.   "Mentre nel passato si doveva entrare in gran dettaglio su cosa fosse permesso o proibito, in moltissimi casi ora siamo in grado di dire esattamente che la barca dovrà essere usata come fornita, e in sostanza questa è la regola.” 
    
