#titolo Edilizia: Italcementi, nuovo calcestruzzo 'rinfresca' citta' - Speciali ed Eventi - Ambiente&Energia
  RHO-PERO (MILANO), 17 OTT - Rinfrescare strade, marciapiedi, piazzali, parcheggi, che d'estate in citta' si trasformano in forni roventi, a causa del surriscaldamento dell'asfalto: e' a questo che punta un nuovo prodotto per l'edilizia presentato al salone del comparto Made Expo da Italcementi.    Si tratta di un particolare calcestruzzo drenante, battezzato i.idro Drain dall'azienda bergamasca, in grado di 'rinfrescare' le pavimentazioni. La colorazione chiara e la possibilita' di lasciare circolare l'aria consentono infatti una riduzione del calore superficiale che secondo l'azienda arriva fino a 30 gradi in meno rispetto a un'analoga pavimentazione in asfalto.    A questo si somma la capacita' drenante, appunto, che permette all'acqua di essere lasciata filtrare dalla pavimentazione, senza quindi ristagnare.    All'interno dello stand a Fieramilano sono state costruite due installazioni per vedere il prodotto all'opera: nella prima un filmato realizzato con una termocamera evidenzia le differenze di calore tra una superficie trattata con il prodotto e una superficie in asfalto tradizionale, nell'altra le due superfici vengono inondate da un getto d'acqua per mostrare la diversa risposta dei due materiali.  
