#titolo Ong denuncia: Italia maglia nera riuso rifiuti elettronici - Ambiente ed energia - ANSA Europa
  BRUXELLES -  Italiani fanalini di coda  nell'Ue per la raccolta dei  rifiuti elettrici ed elettronici . Secondo i dati del WeeeForum, l'organizzazione che riunisce 39 consorzi che si occupano di recupero e di riciclo in Europa, nel 2011 in Italia sono stati recuperati solo poco piu' di 4 kg pro capite fra grandi e piccoli elettrodomestici, quanto quelli conferiti da greci, polacchi e sloveni. Peggio solo romeni (1 kg), lettoni (2) e spagnoli (3 kg). 
   
 Davanti agli italiani si piazzano portoghesi e cechi (5 kg), francesi e tedeschi (7 kg), olandesi, britannici e irlandesi (8 kg), austriaci (9 kg), insieme a belgi e lussemburghesi (10 kg), danesi (14 kg), svizzeri e svedesi (17 kg), fino ai piu' bravi di tutti, i norvegesi, con 30 kg a testa. Considerando che nel 2011 sono stati immessi circa  18,3 kg  di apparecchi elettrici ed elettronici  pro capite  in Italia, i 4 kg raccolti finora sono una misera percentuale rispetto al 65% richiesto dal 2019 dalle norme comunitarie. 
   
 ''Basterebbe riuscire a recuperare i 7 kg 'smarriti' nella filiera che va dal consumatore ai consorzi per centrare il target'', spiega Giorgio Arienti, direttore di Ecodom, uno dei principali consorzi di recupero in Italia. Secondo Arienti bisogna contare anche tutti quei  cellulari, tastiere, mouse, ipod , che vengono ancora gettati nella spazzatura comune, mentre piccoli elettrodomestici come tostapane, bollitori, condizionatori portatili, rimangono semplicemente in cantina inutilizzati. ''L'Italia raccoglie troppo poco, circa 1/4 del potenziale'' conclude Arienti, secondo cui oltre ad un problema della capillarita' dei punti di raccolta, conta molto anche una scarsa 'coscienza ambientale' dei consumatori. 
   
    
