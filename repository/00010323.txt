#titolo Campagna Unicef-ikea, raccolti 9,3 milioni di euro - ANSA per UNICEF
  Sono stati raccolti  9,3 milioni di euro con la campagna annuale  IKEA “Soft Toys”  a favore dell’istruzione.  IKEA Foundation  donerà l’intero ricavato per contribuire a migliorare l'istruzione dei bambini in Africa, Europa centrale e orientale e in Asia attraverso i programmi dell’ UNICEF  e di  Save the Children .  
 La campagna annuale di IKEA “Soft Toys” legata all'istruzione è stata portata avanti da novembre a dicembre 2012 nei negozi IKEA di tutto il mondo. Per ogni peluche o libro per bambini acquistato, 1 Euro è stato donato all'UNICEF e a Save the Children. Grazie al contributo dei clienti dei venti negozi IKEA presenti nella nostra penisola, in Italia la campagna ha permesso di raccogliere 736.380 euro a favore dei programmi di istruzione promossi da UNICEF, protraendosi fino al 5 gennaio 2013.  
 Dall'inizio di questa campagna, nel 2003, IKEA Foundation ha raccolto quasi 57 milioni di euro, che hanno contribuito a migliorare le opportunità educative di più di 10 milioni di bambini in 45 paesi. Le donazioni hanno aiutato l'UNICEF e Save the Children a formare gli insegnanti con metodi ‘a misura di bambino’, a migliorare i sistemi di protezione dei bambini, a fornire materiale didattico e ad aumentare i tassi di frequenza scolastica.  
 Grazie alla donazione di quest'anno, la Fondazione IKEA sosterrà i progetti dell'UNICEF in 9 paesi, finanziando i programmi “Scuole per l'Africa” in otto paesi e “Scuole per l'Asia” in Cina.  
 "Un grazie di cuore dall'UNICEF ad ogni persona che ha acquistato un IKEA Soft-toy e ad ogni collaboratore che ha lavorato sodo per rendere la campagna un successo. La generosa donazione di quest'anno ci aiuterà a sostenere un'istruzione di qualità per alcuni dei bambini più vulnerabili del mondo. Il massiccio sostegno della Fondazione IKEA, dei milioni di clienti IKEA e delle migliaia di collaboratori in tutto il mondo è un ottimo esempio di azione collettiva che porterà un cambiamento positivo e duraturo per la vita dei bambini" ha affermato  Leila Pakkala, Direttore Private Fundraising and Partnership dell'UNICEF.  
