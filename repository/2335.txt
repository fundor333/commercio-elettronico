#titolo Balneari:Comi(Pdl),accordo PE per escluderli da direttiva Ue - Economia e lavoro - ANSA Europa
     (ANSA) - BRUXELLES, 17 GEN - E' stato raggiunto un accordo
all'interno della commissione mercato interno
dell'Europarlamento per escludere le concessioni balneari dal
testo di direttiva Ue sulle concessioni in esame a Strasburgo. Lo ha annunciato l'eurodeputata del Pld Laura Comi, che ha
gestito la trattativa in accordo con i colleghi italiani
Angelilli, Baldassarre, Bartolozzi, Mazzoni, Morganti e Motti. ''Di comune accordo, abbiamo deciso di scegliere una nuova
definizione di concessione nella direttiva che esclude
chiaramente il settore balneare italiano dall'ambito di
applicazione di questa nuova legislazione europea'', hanno
dichiarato Comi e Philip Juvin, il relatore del provvedimento
che sara' votato in commissione mercato interno il 24 gennaio. Si tratta, ha sottolineato l'eurodeputato dell'Eld Claudio
Morganti, di un ''passo avanti'' per ''cercare di risolvere la
questione delle concessioni balneari e tutelare l'intera
categoria e le nostre imprese''. Ora gli occhi sono puntati sul
commissario Ue al mercato interno Michel Barnier, che ha in mano
anche la procedura d'infrazione contro l'Italia sulla proroga
delle concessioni. ''Nei prossimi giorni gli chiederemo di
riaprire un tavolo di dibattito con gli europarlamentari
italiani, per individuare una soluzione definitiva che tuteli
questo importante settore economico e sociale italiano'', ha
sottolineato Comi. ''Mi auguro - ha fatto eco Morganti - che lo
stesso commissario possa venirci incontro, riaprendo con noi un
dialogo produttivo, cosi' da poter mettere al riparo da ogni
rischio uno dei principali settori dell'economia italiana''. (ANSA).
