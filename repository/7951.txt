#titolo Tutti brevi i conclavi dell'ultimo secolo - Diario Vaticano
LE FOTO DI QUESTI SERVIZI SONO DI BRAMBATTI, FERRARI, FUSCO, DI MEO, MONTANI, PERI, SOLERO 
 Sono stati tutti caratterizzate da rapidità e brevità le elezioni dei Papi nell'ultimo secolo. I nove Conclavi che si sono svolti dall'inizio del Novecento non hanno visto tempi lunghi nella scelta dei Vicari di Cristo da parte dei cardinali elettori.    Pio X, al secolo Giuseppe Sarto, patriarca di Venezia, impiegò quattro giorni e sette scrutini per essere eletto Papa il 4 agosto 1903, dopo il veto imposto dall'Imperatore Francesco Giuseppe al cardinale segretario di Stato Mariano Rampolla. 
 Ancor meno, tre giorni e dieci scrutini bastarono per eleggere Benedetto XV: il 3 settembre 1914, a poche settimane dall'inizio della Prima Guerra Mondiale, la scelta cadde su Giacomo Della Chiesa, arcivescovo di Bologna e cardinale da appena tre mesi.    Più travagliato, nonché il più lungo del Novecento, fu il Conclave che elesse Pio XI, il cardinale Achille Ratti, arcivescovo di Milano, il 6 febbraio del 1922, l'anno della Marcia su Roma, con 14 scrutini in cinque giorni. 
 A ridosso del secondo conflitto mondiale ci fu invece il Conclave più breve del secolo scorso: bastarono tre scrutini in due giorni al cardinale Eugenio Pacelli, segretario di Stato di Pio XI, per salire al Soglio pontificio con il nome di Pio XII, il 2 marzo del 1939.    Giovanni XXIII fu eletto in quattro giorni e 11 votazioni: il patriarca di Venezia Angelo Giuseppe Roncalli, candidato già nei pronostici della vigilia, venne confermato il 28 ottobre del 1958. 
 E così fu pure per Paolo VI, tra i favoriti, eletto 21 giugno del 1963: all'arcivescovo di Milano, cardinale Giovanni Battista Montini, furono sufficienti tre giorni e sei scrutini.    Fu a sorpresa che venne eletto invece Giovanni Paolo I, il 26 agosto 1978: Albino Luciani, patriarca di Venezia, raggiunse il quorum dei voti in due giorni e quattro scrutini. E, dopo soli 33 giorni di pontificato, a succedergli fu - ancora a sorpresa - il cardinale polacco Karol Wojtyla, arcivescovo di Cracovia, Giovanni Paolo II, eletto all'ottavo scrutinio nel terzo giorno di Conclave, il 16 ottobre del 1978. 
 Tra i favoriti, infine, entrò invece in Conclave il cardinale Joseph Ratzinger, prefetto della Congregazione per la Dottrina della Fede, primo Papa del Terzo millennio con il nome di Benedetto XVI, eletto in due giorni con quattro scrutini, il 19 aprile del 2005.   
