#titolo Romney offende i poveri: 'Fanno le vittime' - Mondo
ROMNEY LIQUIDA PALESTINESI,NON VOGLIONO PACE 'PENSANO A DISTRUGGERE ISRAELE. NON CI SONO SOLUZIONI –  "I palestinesi non hanno alcun interesse a raggiungere la pace. E lo stesso cammino verso una stabilizzazione dell’area e’ quasi impensabile". Lo afferma Mitt Romney, in un altro estratto del video 'rubato' dal sito Mother Jones, in cui si sente il candidato repubblicano buttare di fatto al macero ogni ipotesi di ripresa del processo di pace mediorientale verso l'obiettivo dei due Stati per due popoli. Il filmato, che dura 3,24 secondi, e’ visibile sul sito di Ansa-Usa www.potus2012. Come notano tanti osservatori, anche stavolta Romney tutto sommato riprende riflessioni gia’ fatte in pubblico. Colpisce tuttavia la forma liquidatoria e poco presidenziale del suo intervento. In modo decisamente brutale, Romney, durante l'intervento alla famosa cena di fundraising in Florida di fine maggio svelato dal video, parla dei palestinesi come di un blocco unitario, una realta’ con una sola linea politica. Quindi, dice espressamente di non credere ad alcun processo di pace possibile, facendo balenare solo soluzioni drastiche. Una posizione, questa, poco consona a un leader che si candida a diventare il presidente degli Stati Uniti e che quindi, come fa notare Politico.com, dovrebbe avere lo scopo di ritardare se non evitare azioni militari. "Quando vedo i palestinesi – sentenzia Romney – noto che non vogliono la pace in ogni caso. Il loro obiettivo politico e’ quello di impegnarsi per la distruzione e l'eliminazione d'Israele. E alla luce di come si sta andando avanti, non vedo alcuno sbocco". "Per quello che vedo e per quello che si dice, si puo’ sperare di allungare un po’ il corso delle cose, si puo’ sperare per un po', ma si deve anche riconoscere che e’ un problema irrisolto… Cosi’ puntiamo a tirare la palla lunga in campo e sperare che alla fine accada qualcosa che risolva la questione", conclude vago il candidato repubblicano. 
  Nello stesso video Romney la combina veramente grossa:  offende il 47% degli americani accusandolo di votare per Obama perché "dipende dal governo", "non paga le tasse e si sente vittima" perche troppo povero. E ammette che "il suo lavoro non è certo preoccuparsi di questa gente". Frasi dure che secondo alcuni, come ad esempio Josh Barro, un analista di Bloomberg, potrebbero definitivamente costare a Romney le elezioni."C'é un 47% di americani che votano Obama, che sono con lui a prescindere – afferma Romney nel filmato – che dipendono totalmente dal governo, pensano di essere vittime, pensano che il governo abbia la responsabilità di dare loro il diritto alla sanità, al cibo, alla casa. Sono persone che non pagano le tasse sulle entrate. Il mio compito non puo’ essere quello di preoccuparmi di loro, non li convincerò mai di assumersi le loro responsabilità personali e prendersi cura di loro stessi". Il collaboratore di Mother Jones, autore dello scoop, David Corn, ha fatto sapere che le immagini si riferiscono a una cena di raccolta fondi dello scorso 17 maggio, a Boca Raton in Florida, registrate in casa di Marc Leder, un magnate della finanza.  
Resta ora da stabilire perché siano state diffuse solo oggi. Detto questo, dopo le prime incertezze, lo staff di Romney ha confermato la loro veridicità, dicendo che forse queste parole "non saranno eleganti, ma confermano pensieri già espressi in pubblico". Secondo Barro, il primo analista ad aver detto la sua sulle conseguenze dirette sulla sfida elettorale, Romney ha chiarito la sua visione dei poveri, chiamandoli "dei perdenti senza speranza". Ovviamente lo staff obamiano ha commentato acido: "é scioccante che un candidato dica a porte chiuse, a un gruppo di ricchi donatori, che la metà degli americani sono vittime e che lui non si deve preoccupare di loro perché dipendono dallo stato e non pagano le tasse".  
Il sito Mother Jones, cliccatissimo in queste ore, infierisce titolando a piena pagina: "Romney il miliardario dice ai suoi simili cosa realmente pensa degli elettori di Obama". Ma in poco tempo la notizia balza in testa a ogni sito web dei media americani. Il New York Times titola: "Romney chiama il 47% dei votanti obamiani dipendenti dal governo". Il Washington Post, "Video rubato rivela frasi brutali". Huffington Post: "Non s'é nemmeno scusato". La rete tv Abc: "Romney conferma le sue frasi sugli elettori di Obama". La Cnn: "Per Romney il 47% sono vittime". Politico.com: "Mitt difende i video". Infine Buzzfeed che ha rilanciato al grande pubblico della rete lo scoop on-line, titola: "Incontra il vero Mitt Romney".  
