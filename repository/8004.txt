#titolo Nautica: Burlando, aperto tavolo con Governo, passo avanti - Nautica e Sport - Mare
  (ANSA) - GENOVA, 7 FEB - Sulla nautica il governo Monti per quanto alla fine del suo mandato puo' ancora fare in tempo a prendere provvedimenti concreti. Ne e' convinto il presidente della Regione Liguria, Claudio Burlando, che in un' intervista a Massimo Minnella, di Repubblica, pubblicata oggi, ha rivelato come per quanto riguarda il settore nautico sia stato fatto col Governo ''un passo avanti importante''. 
 ''Il primo febbraio - ha detto - abbiamo aperto il tavolo con il Governo. Il ministro dell'Economia Grilli ha messo a disposizione un sottosegretario, Vieri Ceriani, e il capo del legislativo e Finanziario, Volpe. All'incontro erano presenti il presidente di Filse, Biglia, e di Fiera Genova, Armella. Poi con il sindaco Doria abbiamo incontrato Ucina. Con questo governo possiamo ancora lavorare un paio di mesi e mettere in campo un'azione davvero fondamentale per il settore con un accordo molto importante''. 
Sul tappeto, i temi della fiscalita' e dei controlli. ''Si tratta di reinvestire per il settore quei 25 milioni arrivati dalla nuova tassa, il redditometro - ha detto Burlando -. Quindi una nuova normativa sui controlli e altri aspetti tecnici. In questi cinque anni e' la prima volta che si vede un vero passo avanti''. 
Nell'intervista, Burlando elogia quanto Genova e' riuscita a fare sul porto, e sottolinea che l'economia del mare puo' fare da sprone per uscire dalla crisi. ''E' un'economia che si interfaccia quotidianamente con il resto del mondo e quindi e' in grado di intercettare la crescita nei Paesi in cui questa avviene. Penso al Nord Africa, all'Asia, all'America Latina''. 
Grazie agli interventi fatti dal suo sistema portuale, con La Spezia, Savona, Genova, la Liguria e' riuscita in questo intento, investendo sullo sviluppo.(ANSA).  
