#titolo Reggia Venaria, per Venelli sara' un 2013 di sfida - In Viaggio
  TORINO - ''Un anno di sfida contro la crisi e per il rilancio del patrimonio di Venaria, allo scopo di offrire momenti di cultura e di svago ai visitatori''. Alberto Vanelli, direttore del Consorzio La Venaria Reale, sintetizza cosi' l'obiettivo della Reggia per il 2013. ''Per vincerla - spiega - ci siamo dati quattro linee di indirizzo: rinnovare e arricchire il percorso di visita della Reggia, allestire un programma straordinario di mostre, migliorare la fruibilita' per gli utenti e rafforzare l'unione col vicino Parco della Mandria''. 
   Si riapre, dunque, il primo marzo con un percorso di visita profondamente rinnovato e arricchito. ''Chi tornera' dopo essere gia' stato alla Reggia - spiega - fara' fatica a riconoscere quello che ha visto la volta precedente. Abbiamo una magnifica quadreria con maestri dell'arte Seicentesca, in una manica che sara' strepitosa per qualita' delle opere e per originalita' della messa in scena. In seconda battuta, abbiamo completato il ciclo di arazzi dedicati a Diana dalle arazzerie di Bruxelles, opere straordinarie prestate da Intesa Sanpaolo che ricreeranno l'atmosfera seicentesca della Reggia e grazie alle quali ricostruiremo in modo evocativo l'appartamento della madama reale Maria Giovanna Battista di Savoia-Nemours, duchessa che ha fondato la Reggia col marito Carlo Emanuele II. Infine, ricomponiamo il prezioso Oratorio della Compagnia di San Paolo nella sacrestia della Cappella di Sant'Uberto, creato nel 1600 per celebrare il primo centenario della nascita della Compagnia di San Paolo e poi andato disperso. In piu', nel percorso di parata, abbiamo riarredato le due sale prima della Grande Galleria con opere di Piffetti, arredi, sculture e tappezzerie''. 
   Ha parlato di un programma straordinario di mostre. Ne contiamo sei gia' in calendario. ''A partire da quella di Lorenzo Lotto - illustra Vanelli - avremo una scelta di artisti e protagonisti dell'arte e dello stile italiano, che consentiranno di fare un 'Viaggio in Italia tutto in una Reggia' attraverso le diverse regioni. Ci saranno Mattia Preti, Caravaggio, Luca Giordano, gli abiti di Roberto Cappucci e le carrozze da fiaba che hanno trasportato i grandi regnanti d'Italia''. 
   Come avete deciso di venire incontro alle esigenze dei visitatori? ''Nel periodo estivo ad esempio, la Reggia cambia orario: il giovedi', il venerdi' e il sabato - spiega ancora Vanelli - sara' aperta dopo cena con l'organizzazione di grandi eventi di spettacolo e di divertimento e offrendo la possibilita' di vivere serate incantevoli a Corte, tra musiche, danze, balli, spettacoli e buona cucina. In seconda battuta, abbiamo deciso di fare una politica dei prezzi che viene incontro all'anno di crisi degli italiani, con tre offerte speciali: la gratuita' per le scolaresche fino a giugno, il biglietto unico a 20 euro e il biglietto famiglia a 39 euro praticamente per visitare tutto''. 
   Infine, l'unione col Parco della Mandria: ''Per la prima volta per tutto il corso dell'anno la Reggia non sara' piu' soltanto l'edificio con le sue mostre, i suoi giardini e le sue altre attrazioni - conclude - ma anche la possibilita' di visitare un'ampia area naturalistica ricca non soltanto di scorci paesaggistici meravigliosi, ma anche di ulteriori angoli culturali e storici come gli appartamenti di Vittorio Emanuele II e della Bela Rosin e tutti gli altri edifici contenuti all'interno del complesso''.  
