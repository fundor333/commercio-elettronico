#titolo Il racconto dell'esperto  - In Viaggio
  (                                                                                             Di Umberto Moschini) 
 La riscoperta del “Capodanno”  fu da un incontro sul ponte di mezzo (nel 1986) tra un pisano verace, Francesco Capecchi, e il sottoscritto, allora Luogotenente Generale di Mezzogiorno del Gioco del Ponte, dove il Capecchi mi  suggerì di fare qualcosa per nuovamente ricordare questo particolare evento. Non me lo feci dire due volte, e con la mia coinvolgente foga (così mi hanno sempre detto) misi all’opera i collaboratori del Comando (desidero ricordare in particolare: PierAngelo Matteoni, Sergio Simi, Angela Frattini e Leo Dolfi ) e con l’aiuto di un dipendente dell’Opera del Duomo (Giampiero Lucchesi)  fu data vita alla “celebrazione del Capodanno” che consisteva ( come viene fatta tutt’oggi) nell’avvolgere un tralcio di alloro  il pilastro  che sorregge la piccola mensola incastrata un po’ sotto il cornicione dei matronei, in cornu evangeli, nell’angolo del pilastro stesso  che sorregge la cupola, mensola  che viene centrato da un raggio di sole che filtra da un occhio tondo della cupola proprio alle ore 12 del 25 marzo;  recitare la formula  solenne di annuncio: “ Alla maggiore gloria di Dio ed invocando la intercessione della beata Vergine Maria e di San Ranieri nostro patrono salutiamo l’anno…….” e nel pomeriggio  tenere una conferenza culturale (per i primi 5  anni fu tenuta da Marco Barabotti che esponeva particolari di storia pisana) ed altre manifestazioni celebrative. L’iniziativa per i primi sette anni fu  giustamente un momento culturale-pisano della Parte di Mezzogiorno. 
 Quando lasciai l’incarico  di Luogotenente Generale e subentrato avv.to Francesco Bizzarri questi ritenne affidare l’organizzazione del Capodanno a me nella mia qualità di Presidente dell’Associazione Amici del Gioco del Pone.  Da quel momento ,anno 1993, l’appuntamento coinvolse, giustamente anche la Parte di Tramontana  e fu  un evento culturale sempre più vissuto ed atteso anche con iniziative collaterali quali la cena o il brindisi di fine d’anno la sera del 24 marzo. Nel 1998 , in previsione che nel 1999 Pisa, secondo il suo calendario, avrebbe celebrato il nuovo secolo e cioè il 2000 nove mesi prima del resto del mondo, mi venne l’idea di affidare l’organizzazione al Comune di Pisa affinché  in questo modo  l’appuntamento potesse avere una valenza cittadina e coinvolgesse anche la Provincia e specialmente i territori dell’antico “contado pisano”..   Colsi l’occasione della conferenza di mons. Silvano Burgalassi ed Alberto Zampieri  per la presentazione di un volume che trattava il tema dal punto di vista astronomico e  storico per offrire al Sindaco  dell’epoca Paolo Fontanelli (ora Deputato al Parlamento) di organizzare questo storico appuntamento. .    
 Questi ben volentieri accolse l’invito ed unitamente all’assessore alla cultura dell’epoca  Fabiana Angiolini , costituì un comitato composto da associazione culturali cittadine che misero in essere una serie di interessanti  iniziative che veramente dettero risonanza alla celebrazione, coinvolgendo anche le maggiori testate di periodici nazionali.  Quell’anno vi furono perfino i fuochi e la ricollocazione della lapide che riportava il decreto  granducale che ordinava il termine del calendario pisano  a Palazzo Pretorio sotto la Torre dell’orologio, dove tutt’oggi possiamo vederla.. 
 Negli anni seguenti si è continuato da parte del Comitato a realizzare iniziative cercando di coinvolgere sempre di  più sia i pisani e sia le realtà associative ivi esistenti e nello stesso tempo diffondere anche in Provincia e nella Regione questo  unico e originale  appuntamento annuale. Di questa “occasione naturale astronomica” che  annualmente si ripete, mons. Luigi Bramanti il 6 dicembre 1947 rivolgendosi alla Deputazione dell’Opera del Duomo per sommessamente invitarli a fare qualcosa così scriveva: “Mi sono permesso di fare noto il risultato di queste mie piccole ricerche, nella fiducia che saranno di qualche interesse per codesta benemerita Opera cui stanno a cuore i nostri monumenti , e che così bene continua le tradizioni di fede dei nostri avi.”.  
 Dall’incontro tra me e Francesco Capecchi si concretizzo'  un momento  che riportasse a rivivere  attualmente una sentita tradizione dei nostri  padri. La Commissione per la celebrazione del Capodanno Pisano, che ha sede nel palazzo del Comune di Pisa presso gli assessorati  alla cultura e alle manifestazioni storiche, ha come presidente coordinatore sempre il sottoscrittoi in quanto presidente dell’Associazione Amici del Gioco del Ponte (che ne è l’Associazione capofila)  ed è  formata da: Associazione Amici di Pisa, Accademia dei Disuniti, Accademia Nazionale dell’Ussero, Gioco del Ponte, Associazione Culturale  Rustichello, Gruppo Culturale il Portone, Gruppo Ippolito Rosellini, Redazione della Rivista vernacola  “Er Tramme” e Royal Victoria Hotel. 
 Sento sinceramente e doverosamente  ringraziare: il Comune di Pisa per il sostegno ed il supporto nonché per le varie iniziative proprie che offre, Il Capitolo del Duomo e la Deputazione dell’Opera del Duomo per la disponibilità , la collaborazione e la presenza  offerta, i  Comuni limitrofi e la Provincia e le scolaresche per la presenza in Duomo, le varie associazioni che offrono iniziative e i ristoranti (grazie alla collaborazione dell’ASCOM e della Confesercenti)  che aderiscono all’invito per realizzare la “cena di fine d’anno”  il 24 Marzo. 
 Appuntamenti ed  iniziative che in questi ultimi tre anni  si sono sempre più consolidati e moltiplicati dando il meritato  risalto all’evento che sempre più riesce a richiamare l’attenzione e l’interesse per un avvenimento unico al mondo.     Credo sia giusto, per l’evento del Capodanno, ricordare un ritrovamento molto importante che è stato portato a termine in modo miracolosamente  positivo . Si tratta del ritrovamento della lapide (datata 20 novembre 1749)  con cui  Francesco I° di Lorena.Granduca di Toscana,  ordinava che dal 1 gennaio del 1750  tutta la Toscana, quindi anche Pisa, doveva adottare il calendario gregoriano nel 1989, effettuato  grazie alla solerzia di Pierangelo Matteoni, Sergio Simi , Gennaro Oliva e Leo Dolfi.  
