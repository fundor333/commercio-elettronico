#titolo Trasporti: porti italiani verso piattaforma digitale - Porti e Logistica - Mare
  (ANSA) - Genova, 21 gen - I porti salgono a bordo della piattaforma digitale del trasporto. Questo l'obiettivo a breve, informa un comunicato, scaturito dall'incontro fra i vertici di  UIRNet , la piattaforma logistica digitale, che sta concludendo i collaudi ministeriali su funzionalita' e prestazioni con focus sull'autotrasporto, e quelli di  Assoporti , l'associazione che rappresenta le Autorita' portuali di gestione dei principali scali marittimi del paese. 
UIRNet, nata inizialmente per ottimizzare i flussi di scorrimento dei mezzi pesanti sul territorio italiano razionalizzandone e rendendone economico l'utilizzo, ha messo a punto all'interno della piattaforma digitale soluzioni che consentono di tagliare di oltre il 70% i tempi di attesa dei camion e quindi le code ai varchi dei principali porti e terminal del paese, andando a incidere su un'area di disservizio cronico che da sola provoca al sistema paese oneri aggiuntivi quantificati in oltre 12 miliardi di euro. Il porto di Genova e' il campo di applicazione sperimentale dei sistemi di UIRNet.  
