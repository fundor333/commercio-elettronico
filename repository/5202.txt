#titolo India contro Asia, uno scontro in due round - Primopiano Ragazzi
  La collisione che ha portato alla fusione dell'India con il continente asiatico + stata come un incontro di boxe in due round: il primo, avvenuto 50 milioni di anni fa, avrebbe portato l'India a scontrarsi con alcune isole durante la sua avanzata verso nord; il secondo round, 10 milioni di anni più tardi, avrebbe portato allo scontro diretto contro il grande continente asiatico. A raccontare questa storia antichissima è la composizione chimica dei monti dell'Himalaya, analizzata negli Stati Uniti, dai ricercatori del Massachusetts Institute of Technology (Mit) di Boston. 
La scoperta obbliga i geologi a riscrivere la storia del continente asiatico, che finora si pensava fosse nato da un unico scontro avvenuto 50 milioni di anni fa. 
Le prove che la collisione è avvenuta in due tempi sono racchiuse nei campioni di roccia che i ricercatori hanno raccolto sui monti della regione chiamata Kohistan-Ladakh, al confine tra India e Pakistan. A partire dal 2000, infatti, il geologo Oliver Jagoutz è andato sul posto 'armato' di mazza e in sella ad un mulo da soma per estrarre alcuni blocchi di pietra dal versante settentrionale e da quello meridionale delle montagne. 
I campioni, riportati nei laboratori di Boston, si sono rivelati delle vere e proprie 'istantanee' dal passato. Nella loro composizione chimica sono infatti registrate fedelmente, come in una fotografia, le enormi collisioni tra le placche della crosta terrestre.  
Tutti i dati raccolti, messi insieme come le tessere di un mosaico, hanno definito in modo preciso la tempistica degli 'urti' generati dall'India nel suo spostamento verso Nord. I ricercatori hanno scoperto così che 50 milioni di anni fa, come in un gigantesco autoscontro, la placca indiana sarebbe andata a sbattere contro un gruppo di isole, spostandole verso Nord, e che 10 milioni di anni pià tardil'India sarebbe invece andata a sbattere contro la placca euroasiatica, schiacciando nel mezzo le isole come in un sandwich.  
