#titolo Chi sono Joe Biden e Paul Ryan - Mondo
Col conto alla rovescia per l'Election Day, i riflettori sono puntati sui candidati alla vicepresidenza: il democratico Joe Biden e il repubblicano Paul Ryan, che l'11 ottobre si sono affrontati in un dibattito che ha assunto un valore aggiunto dopo che il primo faccia a faccia tra il presidente Barack Obama e lo sfidante Mitt Romney ha spostato una notevole quantità di voti, almeno stando ai sondaggi. Ecco un loro breve profilo. 
 JOE BIDEN , avvocato, classe 1942, è un 'veterano', una 'vecchia volpe della politica'. E' stato eletto senatore per il Delaware 40 anni fa, nel 1972. Poche settimane dopo, sua moglie e sua figlia rimasero uccise in un incidente stradale. Joe fu convinto ad andare comunque al Senato, e da allora è stato rieletto sei volte, fino a quando, nel 2009, ha dato le dimissioni per andare alla Casa Bianca come vicepresidente. Per due volte, ha anche cercato di entrare nell'Ufficio Ovale come 'numero uno': prima nel 1998 e poi nel 2008, proprio contro Obama. Molto amato per la sua generosità, è anche famoso per le sue gaffe. Come quelle delle ultime settimane sulla classe media "sepolta", o sulle "catene" che la destra potrebbe rimettere alla comunità afroamericana se vincesse le elezioni. Ma è anche capace di frasi fulminanti, come quella che in un dibattito per le primarie del 2008 disse all'ex sindaco di New York Rudy Giuliani, allora candidato repubblicano alla presidenza, affermando che "le sole tre cose che ci sono nelle sue affermazioni sono: soggetto, verbo e 11 settembre". 
 PAUL RYAN , 42 anni, 28 in meno di Biden con il quale ha in comune solo la religione cattolica. Eletto per la prima volta 13 anni fa, ha partecipato ad appena 8 duelli tv, sempre per un seggio parlamentare, mentre Biden ne ha affrontati ben 23, di cui 18 in qualità di candidato presidente o vice. Comunque Ryan ha maturato già una lunga esperienza in Congresso, dove si è affermato come leader intellettuale dei repubblicani. Nato 1970 a Janesville, in Wisconsin, si è laureato alla Miami University. E' sposato con tre figli. La sua famiglia di origine si occupava della costruzione di strade e oggi la Ryan Inc, fondata nel 1884 dal bisnonno, è una società affermata a livello nazionale. A differenza di Romney, non ha mai fatto mistero sulla sua ricchezza personale: si aggira fra i 927.000 e i 3,2 milioni di dollari. Sportivo, è famoso per l'attività fisica che svolge nelle prime ore del mattino prima di iniziare a lavorare. Con risultati che si possono vedere in alcune foto pubblicate sull'ultimo numero della rivista Time.  
