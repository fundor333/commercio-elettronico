#titolo Italia 150: il meglio delle regioni in mostra a Roma - Inaugurazione mostra 150 anni al Vittoriano
(di Silvia Lambertucci) 
 Dai guantoni da boxe del campionissimo friulano  Primo Carnera  alla scrivania del piemontese  Luigi Einaudi , dall'Oscar di  Anna Magnani  ai copioni originale di  Mario Monicelli . Ma anche le architetture di oggi, dal Mart di Rovereto al Maxxi di Roma, le grandi imprese e i prodotti piu' blasonati del Made in Italy, compresa la prima automobile prodotta nel 1940 dalla Ferrari.  Per i 150 anni dell'Unita', l'Italia riporta in mostra a Roma - come gia' fu per l'esposizione del 1911 e poi per quella del 1961- tutto il meglio delle sue Regioni, con una ciclopica rassegna itinerante che dal  Vittoriano  si dipana nella citta',dislocata nei luoghi topici di allora, dalla  Galleria Nazionale di arte moderna  a  Valle Giulia  (costruita proprio per l'esposizione universale dell'11) al  Palazzo di Giustizia ,anch'esso inaugurato nell'anno in cui la nazione compiva  i suoi primi cento anni. Con un appuntamento a Fiumicino,all'aeroporto Leonardo Da Vinci, inaugurato cinquant'anni piu' tardi, nel 1961.  Promossa dalla  Presidenza del Consiglio dei Ministri  e dal  Comitato dei Garanti  per le celebrazioni dei 150 anni con la partecipazione di tutti i ministeri, costata oltre 5 milioni di euro (tutti rientrati con i contributi arrivati dalle singole regioni e dalle imprese che hanno aderito al progetto), la grande mostra romana, inaugurata al Vittoriano dal presidente della Repubblica  Napolitano  e a Palazzo di Giustizia dal presidente del Senato  Schifani , sara' comunque totalmente gratuita per il pubblico, aperta dal 2 aprile fino al 3 luglio.  A curarla il responsabile del Vittoriano  Alessandro Nicosia ,con la collaborazione di grandi nomi della cultura, dallo storico  Lucio Villari , che firma anche l'introduzione del catalogo pubblicato da Gangemi, al regista  Giuseppe Tornatore ,che ha scelto la sequenza di foto che all'entrata di ogni padiglione 'filma' i primi 150 d'Italia, dal terremoto dell'Irpinia agli anni di piombo, dalle Olimpiadi del '60 al trionfo dell'Italia al mondiale di Spagna. 
 Punto di partenza ideale l'esposizione dedicata all'arte, allestita nel Salone Centrale del Vittoriano ('1861-2011 L'unita' dell'arte italiana nella diversita' delle regioni'') e curata dal consigliere della presidenza della Repubblica per il patrimonio artistico  Louis Godart , con oltre 80 capolavori, che dalla Donna in nero del ferrarese  Giuseppe Boldini  (1888 circa) fino allo spettacolare Emerging '82-6, del veneziano  Emilio Vedova  illustreranno l'arte dell'Italia Unita mettendo in risalto i talenti espressi dalle diverse regioni, di ognuna delle quali sono esposte quattro opere. 
 Ma e' solo una tappa del percorso, che continua in altre sale del Vittoriano e poi a Palazzo di Giustizia (dove si potranno visitare spazi mai aperti al pubblico e ammirare nel cortile la prima Ferrari del 1940 accanto alla nuovissima F22), a Valle Giulia, nelle Isole Giardini di Castel Sant'Angelo, a Largo Giovanni XXIII. Con tante 'isole', nelle quali le regioni- ognuna in un suo spazio - presentano la loro storia tra passato, presente e futuro, con  video, documenti, fotografie, manufatti e memorabilia. 
 Il format, cosi' come l'architettura dello stand e l'allestimento interno, e' rigorosamente lo stesso per tutti. Con l'introduzione affidata ad un video girato da un testimonial famoso che ha il compito di fare strada, sorta di novello Virgilio, tra le peculiarita' di ogni territorio. Spassoso  Gigi Proietti  che racconta il Lazio, scatenata  Lina Sastri  che introduce la Campania. Ma per l'Abruzzo c'e'  Bruno Vespa ,  per la Liguria  Fabio Fazio , per le Marche,  Neri Marcore' . Con cimeli, ricordi, testimonianze dei grandi nomi di ogni territorio. 
 Non solo: affidata alla Societa' Geografica italiana e allestita nella zona della Gnam, c'e' anche una mostra che racconta con centinaia di foto storiche  150 anni di paesaggio italiano. All'aeroporto,infine, uno spazio dedicato all'arte del saper fare bene italiano con un manufatto per ogni territorio.  
