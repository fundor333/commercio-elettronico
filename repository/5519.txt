#titolo Vela: Palermo-Montecarlo; quante novita' nella 9/a edizione - Nautica e Sport - Mare
   (ANSA) - PALERMO, 14 FEB - Il 2013 sarà il grande anno del  Circolo della Vela Sicilia  che, non solo organizzerà la 9/a edizione della regata d'altura  Palermo-Montecarlo  (in collaborazione con lo Yacht club de Monaco), ma celebrerà nel migliore dei modi il suo 80/o compleanno. Come? Lanciando, con il proprio guidone e in simbiosi con l'Ac72 di Luna Rossa-Prada, la sfida italiana alla  34/a Americàs cup , la cui finale si disputerà nel prossimo settembre a San Francisco. 
 La prima novità dell'anno riguarda proprio la Palermo-Montecarlo, con l'introduzione di un cancello obbligatorio lungo la rotta complessiva di 500 miglia marine: il 'cancello' è situato davanti all'insenatura di Porto Cervo e servirà a definire una classifica separata, valida anche per chi non dovesse approdare sulla banchina di Montecarlo. Questo speciale 'gate' della Costa Smeraldà vuole favorire la partecipazione di imbarcazioni di tutte le dimensioni. 
 In questi giorni verrà pubblicato il bando di regata e si apriranno le iscrizioni a quella che è ormai divenuta una classicissima di mezza estate per il mondo della vela. La partenza della 9/a Palermo-Montecarlo è prevista il 18 agosto, dal golfo di Mondello, la cerimonia di premiazione a Montecarlo é prevista per il 23. Quest'anno la regata torna a essere valida come tappa del Campionato italiano off-shore della Federazione italiana vela, con il massimo coefficiente, e si confermerà tappa del Trofeo d'altura del Mediterraneo (con le regate Pirelli, la Tre golfi e la Rolex Giraglia). (ANSA).  
