#titolo Offensiva Citroen a Ginevra, da nuova C3 a futura C4 Picasso  - Speciali - Motori
  Dal 2002 ad oggi ha conquistato quasi tre milioni di clienti, di cui 500 mila solo in Italia. E' la Citroen C3, 'best seller' della casa francese in Europa che al salone di Ginevra si svelera' nella sua nuova veste, imponendosi reginetta assoluta dello stand. Accanto al modello di punta della linea C, la casa dello Chevron propone anche il concept Technospace che anticipa le linee della futura generazione del monovolume compatto C4 Picasso, che sara' lanciato nel secondo semestre 2013. 
 E un posto di rilievo sullo stand lo avra' anche tecnologia, con la possibilita' di conoscere da vicino la nuova Hybrid Air, soluzione full hybrid che utilizza l'aria compressa insieme all'idraulica, tecnologia patrimonio ormai del DNA di Citroen.    Tra le novita' che riguardano la C3, in arrivo ad aprile, vale la pena sottolineare il parabrezza Zenith, che propone la migliore visibilita' del segmento. Emissioni contenute (a partire da 87g/km di CO2) e motori efficienti rendono la nuova compatta all'avanguardia in termini di consumi e prestazioni.    Con Hybrid Air, invece, l'offensiva tecnologica al servizio dell'ambiente si fonda sull'abbinamento di piu' organi o tecnologie ampiamente collaudate: una motorizzazione benzina Puretech, un sistema di stoccaggio dell'energia sotto forma di aria compressa, un insieme composto da due motopompe idrauliche e una trasmissione automatica, che utilizza un treno epicicloidale. L'insieme e' pilotato da un supervisore, che acquisisce le richieste del conducente per ottimizzare il dispendio di energia e prevede 3 modalita' di funzionamento: una modalita' Air a zero emissioni, una modalita' benzina in cui interviene solo il motore termico, e una modalita' combinata che abbina la potenza del motore termico alla potenza dell'aria compressa.   Per gli appassionati dello stile retro' sullo stand ci sara' spazio anche per la DS3 che a Ginevra sara' presente nella nuova versione Cabrio proposta in due differenti edizioni limitate: Racing ed Electro Shot. 
 
Â   
