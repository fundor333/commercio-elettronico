#titolo Oscar Pistorius - Protagonisti
Oscar Pistorius, accusato di omicidio premeditato, rischia l'ergastolo. L'atleta ha indossato le sue protesi ed ha camminato per sette metri prima di sparare quattro volte contro la porta chiusa a chiave dall'interno di un bagno della sua abitazione di Pretoria, dove si era rifugiata la sua fidanzata, la 30enne Reeva Steenkamp: la donna è stata raggiunta da tre proiettili calibro nove ed è morta sul colpo. E' questa la ricostruzione dell'omicidio dell'ex modella, fornita stamattina da Gerrie Nel, il pubblico ministero del tribunale di Pretoria chiamato a decidere se concedere all'atleta la libertà su cauzione, come chiesto dalla difesa. Nel ha ribadito così che si è trattato di omicidio premeditato, ma la difesa ha ribadito la sua tesi: Pistorius non ha pianificato l'uccisione della donna, anche se prima potrebbero aver litigato. Com'era già successo venerdì scorso all'indomani dell'omicidio, ancora Pistorius è scoppiato in lacrime, con la testa tra le mani, durante l'udienza. 
 "Non ho voluto ucciderla, lo affermo nella maniera più categorica possibile", é stata la dichiarazione di Pistorius letta in tribunale dal suo legale, Barry Roux: "Ci amavamo alla follia". In precedenza, l'avvocato dell'atleta aveva fatto riferimento "a casi di altre vicende o di mariti che hanno sparato alle loro mogli per sbaglio, pensando a un intruso". Nel ha detto che Pistorius "ha sparato ed ha ucciso una donna innocente e disarmata. Ha sparato quattro volte". Nonostante questo, secondo la difesa "non vi è alcun elemento che indichi la benché minima premeditazione", ha detto il legale. E poi, riferendosi a Reeva Steenkamp, ha aggiunto: "Tutto quello che sappiamo è che si è chiusa nel bagno. E' stata uccisa nel bagno... lui ha pensato che fosse un intruso". Non la pensa così, però, il pubblico ministero. "L'imputato ha detto a sua sorella che pensava che si trattasse di un ladro", ha reso noto Nel. E poi si è chiesto: "Perché un ladro si chiuderebbe in bagno?". Intanto, si sono tenuti a Port Elizabeth (Sud) i funerali di Steenkamp. La salma, arrivata in una bara coperta da una corona di fiori bianchi, è stata cremata.  
