#titolo Sclerosi: Aism, 35 mln investiti in 22 anni nella ricerca - Speciali ed Eventi - Salute e Benessere
     (ANSA) - ROMA, 10 OTT - Trentacinque milioni di euro investiti in ricerca scientifica sulla sclerosi multipla, in Italia, negli ultimi 22 anni. E' l'impegno realizzato dall'Associazione italiana sclerosi multipla (Aism) attraverso la sua Fondazione (Fism) con cui promuove e sostiene la ricerca di base e applicata sulla malattia. Due gli obiettivi principali, spiega l'Aism: ''migliorare la qualita' della vita dei pazienti e delle terapie e, nel lungo termine, individuare una cura risolutiva'' alla patologia. 
   Attraverso Fism, Aism nel 2011 ha stanziato complessivamente sei milioni di euro per  il finanziamento della ricerca, anche grazie ai fondi garantiti dal ''5 per mille''. Nel dettaglio, spiega l'associazione, con il bando di finanziamento annuale dello scorso anno sono stati messi a disposizione dei ricercatori circa tre milioni di euro cosi' ripartiti: il 61,1% e' stato utilizzato per ricerca fondamentale, il 16,9% per la ricerca preclinica, il 12,3% per la traslazionale il 9,7% la ricerca clinica. 
   Oltre alla ricerca vengono finanziati progetti e ricerche speciali in collaborazione con centri di eccellenza nazionali e internazionali. Lo scorso anno ai progetti speciali per la ricerca su diversi campi che rappresentano le prossime sfide alla sclerosi multipla sono stati destinati circa 2,7 milioni: il 47% per le cellule staminali, il 32% per le forme progressive, il 13% per le infrastrutture, il 6%  per l'epidemiologia (CCSVI), l'1% per la qualita' di vita e l'1% per la sclerosi multipla pediatrica.   
