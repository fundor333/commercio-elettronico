#titolo Egitto: riprendono tafferugli in centro Cairo - Mondo
Sono ripresi i tafferugli sul lungo Nilo all'altezza di piazza Tahrir. Manifestanti lanciano pietre contro le forze dell'ordine. Nella zona rimangono i resti delle auto carbonizzate negli ultimi scontri. Centinaia di supporter dell'Ahly, al centro del processo per le violenze lo scorso anno che ha incendiato il paese, si sono ritrovati a piazza Giza al Cairo per rivendicare "giustizia per i martiri". Situazione calma a Port Said dove gli uffici pubblici hanno riaperto e la navigazione è normale. 
 CONFERMATA CONDANNA MORTE TIFOSI PORT SAID,CAOS di Danila Clegg  - Dopo giorni di tensione l'Egitto sabato é ripiombato nel caos. Negli scontri nel centro del Cairo tre persone, fra cui - secondo la stampa egiziana - anche un bambino di otto anni, hanno perso la vita. Dati alle fiamme un circolo ricreativo della polizia e la sede della Federazione calcio egiziana oltre a due ristoranti di popolari catene di fast food nel centro del Cairo.     A scatenare la nuova ondata di violenze, la decisione del tribunale del Cairo di confermare la sentenza di condanna a morte per 21 imputati del massacro di Port Said, il peggiore della storia calcistica egiziana, lo scorso febbraio. La corte ha anche condannato 24 persone a pene fra l'ergastolo e un anno di reclusione, ma ne ha prosciolte altre 28, fra le quali sette dei nove agenti e ufficiali di polizia accusati di non avere fatto nulla per impedire la strage nella quale hanno perso la vita 73 tifosi della squadra del Ahly del Cairo al termine della partita contro el Masry. Solo l'ex capo della sicurezza di Port Said e un altro ufficiale di polizia sono stati condannati a quindici anni di prigione. Prosciolti anche due manager del club della città all'imboccatura del canale di Suez. Questo spiega perche l'entusiasmo del primo momento dei supporter dell'Ahly si sia trasformato presto in furia e rabbia. Poco dopo la lettura della sentenza è stato assaltato un circolo ricreativo della polizia, davanti alla sede storica della squadra nell'isola di Zamalek al centro del Cairo e la sede della federazione nazionale calcio. 
 Per circoscrivere l'incendio, le forze armate hanno messo a disposizione due elicotteri. Diciannove i feriti. E nel Sinai il ministero dell'interno ha innalzato la massimo il livello di allerta, dopo avere ricevuto indicazioni di un possibile attacco di elementi jihadisti contro sedi della polizia.     Per domani i Red devils, gli ultras dell'Ahly, e i Green knights, supporter del Port said, hanno annunciato " la giornata delle vendetta". Il Cairo ha già vissuto la sua dose di violenze mentre a Port Said regna una calma carica di tensione. In mattinata gruppi di manifestanti hanno impedito il pasaggio dei ferry che collegano le due sponde all' imboccatura del canale di Suez. Il portavoce del Canale ha fatto sapere che le azioni di protesta non hanno avuto effetto sulla navigazione del canale e in serata un alto ufficiale dell'esercito ha ispezionato le misure adottate per mettere in sicurezza il transito della via d'acqua strategica ed ha ordinato il dispiegamento di mezzi della marina militare per far riprendere il passaggio dei ferry da una sponda all'altra di Port Said. 
 La sentenza di oggi si inserisce in un momento particolarmente difficile per il Paese. Due giorni fa il tribunale amministrativo ha annullato le elezioni legislative indette a partire dal 22 aprile per il rinnovo dell'assemblea del popolo, perche il presidente egiziano Mohamed Morsi le ha indette senza prima rinviare la legge elettorale alla corte costituzionale che ne doveva verificare la conformità ai suoi rilievi. E' in corso da giorni uno sciopero delle forze di polizia in 13 dei 28 governatorati egiziani per chiedere le dimissioni del ministro dell'interno, migliore equipaggiamento, incluse le armi, e al tempo stesso rifiutando di essere trascinate nello scontro politico. Il portavoce della presidenza Ihab Fahmi ha affermato che "i giudizi della magistratura sono vincolanti e vanno rispettati". "Quanto avvenuto oggi dopo la sentenza non sono manifestazioni pacifiche", ha precisato, assicurando che il ministero dell'Interno "svolge il suo ruolo nel mantenimento della sicurezza del Paese" 
    
