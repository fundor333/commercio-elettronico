#titolo WeeeForum, Italia maglia nera riuso elettronici - Rifiuti & Inquinamento - Ambiente&Energia
  BRUXELLES - Italiani fanalino di coda nell'Ue per la raccolta e il riciclo dei rifiuti elettrici ed elettronici. Secondo i dati del WeeeForum, organizzazione che riunisce 39 consorzi che si occupano di recupero e di riciclo in Europa, nel 2011 in Italia sono stati recuperati solo poco più di 4 kg pro capite fra grandi e piccoli elettrodomestici, quanto quelli conferiti da greci, polacchi e sloveni. Peggio solo romeni (1 kg), lettoni (2) e spagnoli (3 kg). Davanti agli italiani si piazzano portoghesi e cechi (5 kg), francesi e tedeschi (7 kg), olandesi, britannici e irlandesi (8 kg), austriaci (9 kg), insieme a belgi e lussemburghesi (10 kg), danesi (14 kg), svizzeri e svedesi (17 kg), fino ai più bravi di tutti, i norvegesi, con 30 kg a testa. 
Considerando che nel 2011 sono stati immessi circa 18,3 kg di apparecchi elettrici ed elettronici pro capite in Italia, i 4 kg raccolti finora sono una misera percentuale rispetto al 65% richiesto dal 2019 dalle norme comunitarie. "Basterebbe riuscire a recuperare i 7 kg 'smarriti' nella filiera che va dal consumatore ai consorzi per centrare il target" spiega Giorgio Arienti, direttore di Ecodom, uno dei principali consorzi di recupero in Italia. Secondo Arienti bisogna contare anche tutti quei cellulari, tastiere, mouse, lettori Mp3, ipod, che vengono ancora gettati nella spazzatura comune, mentre piccoli elettrodomestici come tostapane, bollitori, condizionatori portatili, rimangono semplicemente in cantina inutilizzati.    "L'Italia raccoglie troppo poco, circa 1/4 del potenziale" conclude Arienti, secondo cui oltre ad un problema della capillarità dei punti di raccolta, conta molto anche una scarsa 'coscienza ambientale' dei consumatori.  
