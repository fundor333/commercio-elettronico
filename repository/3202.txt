#titolo SICUREZZA STRADALE: INTERVENTI SICUREZZA PEDONI PUSTERIA - Qualit√° Alto Adige
 
     (ANSA) - BOLZANO, 7 MAR - Sensibilizzazione, rigidita' del
codice stradale, interventi e opere edili: da questo mix di
misure nasce il buon risultato ottenuto in Alto Adige, dove nel
giro di 10 anni sono stati dimezzati gli incidenti mortali. Per
quanto riguarda la Val Pusteria, e' stata data particolare
attenzione alla categoria considerata piu' debole, ovvero i
pedoni.
   Dai 2060 incidenti con 2665 feriti e 89 morti del 2002,
l'Alto Adige e' passato ai 2004 incidenti con 1627 feriti e 42
vittime del 2011. ''Abbiamo raggiunto l'obiettivo stabilito
dall'Unione Europea - sottolinea l'assessore Florian Mussner,
che in Giunta provinciale ha le competenze in materia di strade
- che chiedeva un dimezzamento del numero di decessi nel giro di
10 anni. Il traguardo piu' importante e' il drastico
abbattimento del tasso di mortalita', ovvero il rapporto tra
numero di incidenti e vittime degli stessi. Abbiamo raggiunto
questi risultati grazie ad un mix tra maggiore rigidita' del
codice, campagne di sensibilizzazione ad hoc, e opere di
edilizia stradale in grado di rendere meno pericolosi i tratti
maggiormente a rischio''.
   Per quanto riguarda quest'ultimo passaggio, gli interventi
del Servizio strade in Val Pusteria hanno puntato principalmente
sulla messa in sicurezza dei pedoni. Nell'ultimo anno, infatti,
sono stati realizzati diversi marciapiedi lungo la statale della
Pusteria (a Perca, in localita' Vila di sotto), la provinciale
di Passo Furcia (a Longega) e in localita' Sumpont, nel Comune
di Badia, dove e' stata anche ''addolcita'' una curva che
rendeva complicata la visibilita'. ''Un'altra priorita' in tema
di sicurezza dei pedoni - spiega Mussner - riguarda poi gli
incroci: dove possibile cerchiamo di realizzare delle rotatorie
oppure delle corsie di svolta, come abbiamo gia' fatto lungo la
strada statale della Val Pusteria in localita' Alte Goste e a
Valdaora di Sopra''. (ANSA).
           

 
