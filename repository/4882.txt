#titolo Veicoli commerciali, vendite europee -18,2% a novembre - Industria e Mercato - Motori
  ROMA - Contrazione pesante per il mercato europeo dei veicoli commerciali a novembre. Secondo i dati diffusi dall'Acea, il mese si e' chiuso con 146.409 unita' vendute nei 27 Paesi Ue piu' quelli Efta, pari a un -18,2% su base annua, dopo il -9,4% e i 153.905 veicoli riportati ad ottobre. Nei primi undici mesi dell'anno si registra una flessione del 10,9% a 1.638.692 pezzi. 
La performance del mese scorso e' la piu' bassa dal novembre del 2009. A incidere negativamente sono tutti i mercati principali. Si va dal -13,6% della Germania al -27,5% dell'Italia, passando per il -16,1% del Regno Unito, il -20,7% della Francia e il -25,1% della Spagna. Nel periodo gennaio-novembre i risultati sono piu' diversificati. Contengono le perdite Regno Unito (-4,8%), Germania (-5,2%) e Francia (-9.2%), mentre la Spagna cede il -25,2% e l'Italia addirittura il -32,5%. 
Nel complesso, l'andamento del mercato europeo a novembre si mostra variegato nei diversi comparti. Il calo si attesta al 19,2% per i veicoli commerciali fino a 3,5 tonnellate e al 14,8% per i veicoli industriali, mentre le vendite di autobus crescono del 2,2% grazie alla forte domanda in Francia e in Germania. 
In Italia, rileva il Centro Studi Promotor, novembre e' il 15/mo mese consecutivo in calo. I risultati sono inferiori alla media Ue in tutti i comparti, con il -27,3% dei veicoli commerciali, il -32,2% degli industriali e il -3,3% degli autobus. Nei primi 11 mesi i commerciali segnano un -32,9%, gli industriali un -29,8% e gli autobus un -29,1%. Oltre alle vendite, osserva il Csp, diminuisce anche l'uso: i consumi di gasolio sono scesi del 10,1% da gennaio a novembre e il traffico di mezzi pesanti e' calato del 7,1% da gennaio ad agosto.  
