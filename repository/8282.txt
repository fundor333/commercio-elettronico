#titolo La mappa del voto in Usa - Photostory Primopiano
Nello 'swing state' della Virginia nessuno e' indeciso: in coda per tre, quattro ore, spesso dall'alba, gli elettori sono pronti a tutto per dare il proprio voto. Nessuno si lamenta dell'attesa. Nessuno ha dubbi che nello Stato che diede i natali ai padri fondatori degli Stati Uniti - da George Washington a Thomas Jefferson, a James Madison - anche una preferenza puo' decidere se alla Casa Bianca domani ci sara' Barack Obama o Mitt Romney. Tra nasi arrossati dal vento gelido, cappelli calati sugli occhi, guanti e piumini, gli animi degli elettori di fedi politiche opposte si scaldano: nel seggio di Arlington a due passi dalla capitale federale Washington, sono a centinaia in fila davanti alla 'Fire station', la stazione dei vigili del fuoco, dove sono state allestite le urne. 
 Una coda su cui non batte il sole, e le chiacchiere diventano polemiche. ''Abbiamo bisogno di un businessman che ci sappia fare proprio come Mitt Romney, di ''un amministratore delegato per l'azienda America'', di un repubblicano che metta le redini alle spese dei democratici, che porti piu' soldi nelle tasche dei cittadini aiutando l'economia a riprendersi'', dice Hazem, 29 anni, consulente del governo, vestito di tutto punto in giacca e cravatta. Si gira all'improvviso una signora bionda in fila davanti a lui, avvocato in pensione, Sue Snyder: ''Non darei il mio voto a Mitt Romney per un milione di dollari - si scalda - gli Stati Uniti non hanno bisogno di un amministratore delegato, di un 'boss', ma di un presidente vero come Obama. Romney aiuterebbe solo i ricchi a diventare piu' ricchi ed i poveri ancora piu' miseri e le donne si vedrebbero sottratti quei diritti conquistati negli anni, come l' aborto''. ''Vede come mi ha guardato la signora - riprende Hazem -, ci sono abituato, siamo una minoranza, qui ad Arlington noi repubblicani di fede, ma continuiamo a fare del nostro meglio e sono ottimista che porteremo a casa la vittoria''. 
 Nel 2008 la Virginia e' andata a Obama di misura, ma oggi le proiezioni continuano a dare un testa a testa tra i due candidati, e i democratici di Arlington - centro ben piu' liberal del resto dello Stato, fatto di fattorie e popolato da cacciatori - sperano in aumento delle preferenze che equilibri la tendenza pro-Romney delle campagne. ''Sono qui dalle 4,30 stamattina, oggi e' 'game day' e non andro' nemmeno a dormire stanotte'', dice l'analista finanziario Steve Baker, responsabile del seggio per i democratici. 
 ''Dobbiamo regalare ad Obama un ampio margine proprio da qui - prosegue - dove usualmente i democratici oscillano al 70% dei voti. L'affluenza e' molto alta anche negli altri seggi della Virginia, ma in molti l'elettorato e' diviso a meta'''. Elmetto giallo in testa, piu' anni sulle spalle del collega del partito di Obama, il 'capitano' dei repubblicani per il seggio, il reduce di guerra Joe Famme, punta esattamente all'opposto: ''Sappiamo bene che questo seggio va quasi sempre ai democratici, ma se riusciremo ad alzare il nostro margine anche solo di 3 punti percentuali, al 33%, daremo lo Stato a Romney. Questa e' la Virginia dei grandi presidenti americani,la terra della liberta', deve andare ai repubblicani''.  
