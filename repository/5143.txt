#titolo Infrastrutture: Uggias, Cagliari inclusa nelle reti Ten-T - Industria e trasporti - ANSA Europa
     (ANSA) - BRUXELLES, 18 DIC - ''Oggi dall'Europa giunge una
buona notizia per la Sardegna: Cagliari e' stata inclusa nella
Rete Transeuropea dei Trasporti'' con queste parole Giommaria
Uggias, eurodeputato Idv, non fa mistero della propria
soddisfazione per il brillante risultato ottenuto in seno alla
Commissione Trasporti e Turismo del Parlamento europeo di cui fa
parte.    La Commissione parlamentare ha infatti votato stamane la
proposta di regolamento sulla rete transeuropea dei trasporti
TEN-T, la rete che unisce i principali snodi urbani europei e
per la quale e' prevista, nell'ambito della programmazione
2014-2020, una dotazione finanziaria di almeno 60 miliardi di
euro. Un voto fondamentale per il rilancio della politica
infrastrutturale dell'Unione, grazie al quale sara' possibile
rendere il sistema europeo dei trasporti piu' efficiente e
competitivo.    ''La Sardegna era stata inizialmente esclusa dalla rete
centrale, i cui finanziamenti sono a carico dell'Unione europea
- prosegue Uggias - Un vulnus inaccettabile che mi ha spinto a
presentare diversi emendamenti finalizzati a includere almeno un
porto e un aeroporto sardo nelle TEN-T. La mia richiesta,
avallata dai relatori della proposta, ha trovato il sostegno
della commissione trasporti che ha ritenuto necessario includere
i territori insulari con piu' di un milione di abitanti nella
rete TEN-T. Oggi possiamo finalmente annunciare che la Sardegna
,attraverso il porto, l'aeroporto ed il nodo urbano di Cagliari,
e' stata inclusa nel core network delle TEN-T''.    La Commissione Trasporti del Parlamento Europeo ha oggi anche
votato la proposta di regolamento sul ''Meccanismo per Collegare
l'Europa'', il nuovo strumento finanziario dell'Unione Europea
per creare infrastrutture nei settori dei trasporti,
dell'energia e delle telecomunicazioni.  Il provvedimento
prevede la realizzazione di una ''Autostrada del Mare'' che
collega Valencia con Barcellona e Livorno. A tal proposito l'on. Uggias ha aggiunto: ''Ho sollecitato, ottenendone riscontro
positivo,  i dirigenti della Commissione Europea ad inserire
anche il porto di Olbia o quello di Porto Torres, comunque gia'
inclusi nella Rete Globale TEN-T, in questo o in altri progetti
di Autostrada del Mare''. (ANSA).
