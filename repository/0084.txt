#titolo A La Thuile con le ciaspole tra ghiacciai e rifugi - Ambiente
  (ANSA) - AOSTA, 9 FEB - Per gli amanti delle escursioni con le racchette da neve il comprensorio di La Thuile e il ghiacciaio del Monte Bianco sono le mete di un programma di uscite organizzato dall'associazione 'Zerovertigo'. 
Le escursioni, adatte anche a coloro che si avvicinano per la prima volta alle 'ciaspole', si svolgono in cinque diverse modalita'. La prima opzione prevede delle passeggiate giornaliere nel territorio di La Thuile: durante l'uscita si attraverseranno alcune pinete e ci sara' la possibilita' di incontrare caprioli, camosci e cervi. L'itinerario condurra' poi al sentiero che porta alle vecchie miniere di La Thuile. 
Tutti i martedi' e i sabato e' prevista, poi, un'escursione serale di due ore nei boschi di La Thuile adatta anche ai bambini, con partenza alle 17,30 dal piazzale funivie. Durante la passeggiata con le ciaspole verra' raccontata la storia del territorio e dei suoi abitanti, oltre che degli animali che vivono nel bosco. 
Ogni giorno, inoltre, l'associazione organizza ciaspolate sul ghiacciaio del Monte Bianco. Giunti a 3400 metri di quota con la funivia, si attraversa il ghiacciaio con le racchette da neve, sovrastati da guglie granitiche e circondati da seracchi e crepacci che hanno reso famoso il ghiacciaio. La traversata non e' molto faticosa ma richiede comunque una buona preparazione fisica. I partecipanti saranno legati in cordata con la guida alpina e potranno godere della gita in tutta sicurezza. 
Un'altra opzione e' la passeggiata che si conclude con la visita alla grotta delle Fontine, adatta a coloro che vogliono gustare il famoso formaggio Dop valdostano nel luogo di stagionatura delle forme. Al termine di due ore di escursione, infatti, si visitera' la grotta dove sono conservate oltre 6.000 forme di formaggio. Verranno spiegati dal casaro i metodi di produzione e di stagionatura della Fontina, e sara' possibile degustare il prodotto simbolo della Valle d'Aosta accompagnato da un bicchiere di vino locale. 
Infine, per i buongustai sono previste escursioni serali che si concludono con una cena nei rifugi della Valdigne. Sara' possibile trascorrere una serata suggestiva camminando alla luce delle lampade frontali, fino a raggiungere un accogliente rifugio dove gustare i piatti tradizionali della cucina valdostana. Per informazioni www.zerovertigo.com. (ANSA).  
