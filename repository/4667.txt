#titolo Al Maxxi Boetti e la sua Roma, trampolino d'Oriente - Cultura - In Viaggio
  A Roma "sono sempre uno straniero, un soggiornante, per cui ho sempre la coscienza di dove sono". Torinese di nascita, Alighiero Boetti, spiegava così le ragioni del suo trasferimento nella capitale avvenuto nei primi anni Settanta. E al rapporto dell'artista con la città eterna, vissuta da lui come dai compagni di strada Ontani e Clemente come trampolino verso l'Oriente, è dedicata la mostra aperta da domani al 6/10 al Maxxi, che raccoglie 30 opere tra le quali inediti e lavori rari.   "Un Boetti diverso, eccentrico che fa del trasferimento a Roma un momento importante della sua ricerca", commenta Giovanna Melandri, alla sua prima uscita ufficiale come presidente della Fondazione Maxxi. Con l'occasione al grande artista è intitolata da oggi la piazza del museo progettato da Zaha Hadid e nel pomeriggio, sempre nelle sale del museo, viene presentato il secondo tomo (il primo è uscito nel 2009) del Catalogo generale. Mentre la collezione del museo si arricchisce di due grandi opere di Boetti, Le Orme (1990) offerte in comodato dal figlio Matteo.    Aperta da domani al Maxxi anche una nuova rassegna di architettura dedicata a Michele Valori ('Abitare le casé 23 gennaio-17 febbraio) grande sperimentatore di edilizia residenziale, promotore di una nuova edilizia popolare oltre che tra gli autori del nuovo Piano regolatore di Roma negli anni Sessanta.(ANSA).  
