#titolo Porti: Ap Levante propone patto unitario per nuovo governo - Porti e Logistica - Mare
  (ANSA) - BARI, 28 GEN - Un patto unitario, finalizzato allo sviluppo del territorio, da sottoscrivere con il futuro governo nell'ambito di un accordo quadro o di convenzioni: lo propone l'Autorita' portuale del Levante in vista delle prossime elezioni. A tal fine l'Ap ha inviato una nota a tutti i candidati dei territori di Bari e della Bat, illustrando le proprie proposte progettuali per lo sviluppo dei porti di Bari, Barletta e Monopoli. Si tratta di progetti, in gran parte ormai in fase esecutiva, destinati - spiega l'Ap - ad adeguare le  infrastrutture alle esigenze che il mercato dei traffici ha manifestato in questi anni: nuove banchine e terminal per le nuove grandi navi da crociera; spazi e collegamenti per l'intermodalita' destinati a ridurre l'impatto del traffico stradale; ripristino delle profondita' operative dei fondali per garantire a tutti i porti la massima competitivita'; ampliamenti previsti dai piani regolatori portuali di Barletta e Monopoli; innovazione tecnologica; miglioramenti dei sistemi di security e un piano energetico nel segno della sostenibilita' ambientale. 
L'Autorita' portuale, a proposito del taglio dei finanziamenti fatti dai Governi precedenti senza consentire la rimodulazione verso la nuova progettazione, ha chiesto ai candidati di voltare pagina rispetto alle polemiche del passato per stabilire un patto unitario. L'Ap ha anche sottolineato che le risorse sottratte a Bari sono state destinate alla costruzione del terminal di Vado Ligure del quale e' incerto il futuro in un contesto di crisi del traffico container, compiendo un atto politico di dubbia utilita' sul piano dello sviluppo dei traffici ma certamente iniquo sul piano dell'equilibrio territoriale nazionale. (ANSA)  
