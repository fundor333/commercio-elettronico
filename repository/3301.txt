#titolo Veicoli commerciali, -10,2% vendite europee a gennaio - Industria e Mercato - Motori
  ROMA - Il trend negativo per il mercato europeo dei veicoli commerciali non accenna a diminuire. Dopo aver archiviato il 2012 con un calo del 12%, le vendite di camion e autobus nei 27 Paesi Ue piu' quelli Efta registrano l'ennesima contrazione a cifra doppia in gennaio, mese in cui - secondo i dati diffusi dall'Acea - le immatricolazioni sono scese del 10,2% a 131.891 veicoli. 
Tra i mercati principali cresce solo il Regno Unito (+5,4%), mentre subiscono una contrazione accentuata Francia (-9,8%), Germania (-15,5%), Spagna (-15,5%) e Italia (-23,6%). 
Nel complesso, l'andamento europeo si mostra variegato nei diversi comparti. La flessione si attesta infatti al 9,1% per i veicoli commerciali e al 17% per i veicoli industriali, mentre arriva un segnale positivo per gli autobus (+3,9%). 
In Italia, dove il 2012 si era chiuso con un crollo complessivo del 31,7%, il risultato peggiore riguarda i veicoli commerciali, che accusano un calo del 25,7% (-32% nel 2012). 
Soffrono anche i veicoli industriali, con le immatricolazioni a -14,2% (-29,4% l'anno scorso), mentre il mercato degli autobus mette a segno un +22,2% dopo una caduta del 30,4% nel 2012. 
Per il Centro Studi Promotor le cause della flessione nelle vendite di camion ''vanno ricercate nell'avversa situazione economica che caratterizza l'Italia: il perdurare della crisi e le preoccupazioni per le prospettive a breve e medio termine non inducono certo ad investire in mezzi per il trasporto merci''.  
