#titolo Reggia di Venaria, riapre 'residenza delle residenze sabaude' - In Viaggio
  TORINO - Un percorso di visita rinnovato con arredi e arazzi, un ciclo di quadri pregiati recuperato e tornato a disposizione del pubblico, tante mostre e appuntamenti disseminati durante l'anno. Riaprira' cosi', dal primo marzo, la Reggia di Venaria Reale, alle porte di Torino. Stamattina la presentazione, a cui hanno partecipato l'assessore regionale alla Cultura Michele Coppola, il presidente della Compagnia di San Paolo Sergio Chiamparino e Andrea Massari, responsabile dei beni artistici di Intesa Sanpaolo. A fare gli onori di casa il presidente e il direttore del Consorzio La Venaria Reale, Fabrizio Del Noce e Alberto Vanelli. 
   ''La Reggia - ha detto Chiamparino - e' uno degli snodi centrali del sistema dei beni culturali torinesi. Qui, inoltre, abbiamo sperimentato una forma di gestione mista pubblico-privata che ha dato risultati importanti. Il fatto che ci sia una gestione del genere ci spinge a essere sempre piu' protagonisti''. 
   Coppola ha lanciato un invito affinche' la Reggia diventi ''la 'residenza delle residenze sabaude', ossia - ha spiegato - un luogo che, tramite un sistema che ha funzionato, metta insieme anche altri edifici importanti. Se non riuscissimo a farlo avremmo perso un'occasione storica. Abbiamo lavorato molto per rendere la Reggia un luogo contemporaneo puntando su sport, natura, tempo libero: quando una scelta e' forte nei contenuti e nelle risorse economiche diventa una scelta di prospettiva''. 
   Molto apprezzato dagli addetti ai lavori che hanno avuto modo di vederlo, uno dei nuovi fiori all'occhiello della Reggia e' il ciclo pittorico dell'Oratorio di San Paolo, appena restaurato dal Centro di conservazione e restauro della Venaria e di proprieta' di Intesa Sanpaolo. ''Siamo orgogliosi - ha detto Massari - di presentare al pubblico questa fondamentale testimonianza artistica, in particolar modo per l'occasione in cui avviene: i 450 anni dalla nascita della Compagnia di San Paolo, committente del ciclo''.  
