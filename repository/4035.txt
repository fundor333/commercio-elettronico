#titolo Design: Mani Tese partner su riciclo di Tortona Design Week - Notiziario Design
     (ANSA) - MONZA, 7 MAR - Riciclo di design: l'edizione 2013 di
Tortona Week Design, parte delle iniziative del Fuori Salone di
Milano, ha come nuovo protagonista la ong Mani Tese, coinvolta
nel recupero e nel riuso di materiali per sostenere progetti di
economia solidale. La partnership, spiegano i protagonisti,
nasce dalla convergenza tra l'obiettivo dell'ong di riutilizzare
e commercializzare prodotti in disuso e quello degli
organizzatori della manifestazione di smaltire gli allestimenti
nel rispetto dell'ambiente.    Al termine dell'evento, infatti, molti espositori si trovano
ad avere il problema di come gestire varie tipologie di arredi
costruiti esclusivamente per l'occasione. Spesso questi
materiali vengono smaltiti o immagazzinati senza un riutilizzo
utile. Entra cosi' in gioco l'ong: l'adesione alla campagna e'
su base volontaria e prevede che ciascun espositore scelga se e
come aderire al servizio. Ciascun partecipante ottiene poi un
certificato della donazione, mentre Mani Tese si occupera' del
ritiro dei materiali dai luoghi di disallestimento del Tortona
Week design. I materiali ritorneranno a nuova vita, attraverso i
circuiti di commercializzazione solidale.    ''Essere parte di un processo che tutela l'ambiente, crea
lavoro, redistribuisce beni a vantaggio delle fasce di
popolazione piu' deboli e rende l'evento piu' sostenibile e' per
noi motivo di grande soddisfazione'', ha affermato Valerio Bini,
presidente di Mani Tese. (ANSA).
