#titolo Amelio, con Albanese in sfida commedia  - Spettacolo
di Francesca Pierleoni 
  "Una nuova sfida": così Gianni Amelio definisce il suo prossimo film, la prima commedia della sua carriera: avrà come titolo L'intrepido e come protagonista Antonio Albanese. "Antonio era stato in ballo per altri due miei film - ha detto il regista oggi al Lido, dove ha ricevuto il premio Pietro Bianchi dal Sindacato Nazionale Giornalisti Cinematografici -. Alla fine ho deciso di scrivere un film per e su di lui, che è per me uno dei più straordinari attori che abbiamo". Le riprese inizieranno a marzo-aprile 2013 per una decina di settimane di lavorazione. La prima commedia di Amelio (che è prodotta dalla Palomar di Carlo degli Esposti, ndr), sarà "un racconto dai toni leggeri che ci restituisca l'aria del nostro tempo con un tocco di fantasia". Questa è per il regista "una nuova sfida, già vincente, perché arriva al momento giusto e io ho la forza giusta". La storia ha al centro 'le qualita' di Albanese che definirei chapliniane, capaci di far convivere il sorriso con la commozione più struggente". Il regista, rispondendo ai giornalisti, torna poi sulle polemiche delle ultime settimane legate alle voci su Gabriele Salvatores come possibile nuovo direttore del festival di Torino (sarebbero già partite le trattative, ndr), ruolo che Amelio conclude proprio con la prossima edizione (23 novembre-1 dicembre), per dedicarsi di nuovo al cinema: "Le polemiche non sono partite da me - sottolinea -. E' normale che arrivi un altro direttore, ma bastava una domanda, chiedermi prima di cercarlo se intendessi continuare o no. Credo sia un ruolo che ho svolto molto bene e lo farò anche in questo ultimo anno, ci saranno film bellissimi". Per Amelio è stata oggi particolarmente emozionante la proiezione in sala Pasinetti, in occasione del premio, del suo film Colpire al cuore (1982), storia, ambientata durante gli anni di piombo, di un padre (Jean-Louis Trintignant) che entra in conflitto con il figlio adolescente, interpretato da Fausto Rossi, oggi in sala. Allora per questo debutto Rossi aveva vinto il David di Donatello, ma poi ha preferito non continuare nella carriera di attore. "Il film fu accolto a Venezia come i derby Roma-Lazio o Milan-Inter, erano tutti pronti a schierarsi per il padre o per il figlio. Per me è stato un dispiacere enorme, non stavamo facendo una partita di pallone. Qualcuno mi offese con aggettivo terribile per un film, lo definì 'pernicioso', accusandomi di una mia presunta adesione al terrorismo. Una cosa che mi fece esplodere in conferenza stampa" ricorda. "Però "tra coloro che fuori mi hanno chiesto gli autografi, ho saputo anni dopo, c'era anche Pedro Almodovar che ama molto Colpire al cuore".  
