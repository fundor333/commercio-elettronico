#titolo Effetto Cipro sulle borse, l'Europa affonda - Associate
Il caso Cipro potrebbe riaccendere la crisi del debito nell'euro zona. E' il timore che fa crollare questa mattina le Borse del Vecchio Continente. L'Euro Stoxx cede l'1,63%, Milano e Madrid (-2,2%) sono le prime a piegarsi sotto il peso delle vendite. Londra cede l'1%, Parigi l'1,3% e Francoforte l'1,22%. 
 In particolare a Piazza Affari nel mirino delle vendite con le sue banche. Mediobanca viene sospesa in asta di volatilità e poi riammessa cede il 4,3%, Unicredit cede il 4,9% e Intesa Sanpaolo il 3,49 per cento. Riduce il calo Fiat (-2,2%) e in controtendenza spicca Stm (+3%) dopo l'annuncio dell'accordo con Ericsson per la separazione nella joint venture. Tiene Impregilo (+0,05%). 
 SPREAD BTP-BUND TORNA SOTTO 330 PUNTI  - Lo spread Btp-Bund torna sotto i 330 punti base (327) con il rendimento del 10 anni italiano in calo al 4,66%. Per i timori sugli sviluppi della crisi di Cipro oggi il rendimento del Bund a 10 anni è sceso ai minimi dal 2 gennaio fino all'1,35%, per poi risalire all'1,39%, mentre il tasso dei titoli biennali tedeschi è tornato negativo (-0,003%) per poi riportarsi a +0,017%. Il differenziale tra i decennali di Spagna e Germania è a 362,5 punti base con il tasso dei Bonos sopra il 5% (5,02%). 
 BORSA: ASIA SOTTO PRESSIONE, TIMORI PER CRISI CIPRO -  Anche le Borse soffrono i timori per la crisi a Cipro e di un'escalation nell'eurozona. E' il calo più importante degli ultimi otto mesi nell'area Asia Pacifico con l'indice di riferimento della regione in calo dell'1,8 per cento. Tokyo ha perso il 2,7%, Hong Kong il 2,07% e Shanghai l'1,68 per cento. 
 CIPRO: PUTIN, TASSA SU CONTI E' PERICOLOSA  - "Ingiusta, non professionale e pericolosa". Così il presidente russo Vladimir Putin, ha definito la condizione di una tassa forzosa sui conti correnti bancari a Cipro posta dalla Ue, in cambio di un piano di salvataggio da 10 miliardi di euro. Lo ha riferito il suo portavoce Dmitri Peskov, durante un vertice al Cremlino.  
