#titolo Pininfarina premiata per design F12berlinetta a Ginevra - Motori
  GINEVRA - Pininfarina premiata a Ginevra per il design della Ferrari F12berlinetta. Oggi al Palexpo' il direttore della rivista ceca AutoDesign&Styling ha consegnato l'AutoDesign Award al presidente Paolo Pininfarina. Anche lo scorso anno il gruppo italiano aveva ricevuto lo stesso riconoscimento per il design della Ferrari FF. 
La F12berlinetta, presentata al Salone di Ginevra 2012, rappresenta la nuova generazione delle Ferrari 12 cilindri. 
Caratterizzata da un design basato sull'equilibrio delle proporzioni, la F12berlinetta e' una coupe' dalla linea aggressiva che, nonostante la compattezza delle dimensioni esterne, mantiene un elevato livello di comfort e abitabilita'. 
Il premio a Pininfarina, che ha sviluppato lo stile della F12berlinetta in collaborazione con il Centro Stile Ferrari, va a sancire una lunga collaborazione tra Pininfarina e il brand del Cavallino che prosegue da oltre 60 anni.  
