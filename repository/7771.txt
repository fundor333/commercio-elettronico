#titolo Mario Gomez - Protagonisti
Il SuperMario tedesco si chiama Gomez, un cognome molto poco tedesco come molti di quelli che si leggono nella Germania di Loew, ma è uno di quelli che, dopo questi Europei, non potrà non essere considerato nella lista dei migliori giocatori del mondo. Padre spagnolo di Granada, Mario Gomez, 27 anni non ancora compiuti, ci ha messo qualche anno e diverse decine di gol per far capire a tutti il suo valore. In un calcio dove vanno di moda attaccanti mobilissimi che svariano e danno pochi riferimenti, Gomez è un centravanti vecchia maniera, nello scenario tattico attuale è quasi un pezzo vintage, come la sua pettinatura. I sei punti della Germania li ha finalizzati tutti lui, con tre gol che hanno portato alla Nazionale due vittorie. Eppure, già prima della spedizione ucraina, la scelta di Joachim Loew di affidare a lui il terminale dell'attacco non ha mancato di suscitare qualche perplessità in patria, anche se gli 80 gol siglati nelle ultime due stagioni e la grandissima continuità realizzativa (13 centri nell'ultima Champions) avrebbero dovuto fugare le critiche. Sostengono che sia poco mobile, che partecipi poco all'azione corale della Germania, la critica patria continua (almeno fino a qualche giorno fa...) a preferirgli Klose. Ma questa Germania non può fare a meno di Gomez, come dimostrano i due grandi gol messi a segno contro l'Olanda. Propiziati, c'é da dire, da due assist al bacio del compagno di squadra del Bayern Bastian Schweinsteiger. "Per essere onesto - ha detto il centrocampista - devo dire che sono rimasto meravigliato, non ho mai visto Mario giocare una palla come quella del primo gol. E' uno di quegli attaccanti, come Drogba, che segnano anche quando non ci sono occasioni da gol. E' prezioso per la squadra: in questo momento basta tirare la palla in avanti e Mario c'é" E pensare che nel 2010, dopo la sua prima stagione al Bayern, il tecnico Louis Van Gaal voleva privarsene. Poi è diventato un intoccabile, anche per la sua continuità al gol. Se qualcuno adesso vorrà strapparlo al Bayern sappia che le sue quotazioni, soprattutto dopo queste partite, stanno volando ai massimi. Nonostante Gomez, la Germania non è ancora aritmeticamente qualificata. Le basterà, tuttavia, non perdere per avere la certezza di essere la prima del suo girone, quello che alla vigilia dell'Europeo era considerato il più difficile  
