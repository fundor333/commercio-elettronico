#titolo In Trentino una nuova area di Ricerca del Cnr - Ricerca e Istituzioni - Scienza&Tecnica
  Dare vita a un'area di ricerca del Consiglio nazionale delle ricerche (Cnr) in Trentino. Questo lo scopo dell'accordo quadro siglato a Trento dal presidente del Cnr, Luigi Nicolais, e dal presidente della Provincia autonoma di Trento, Alberto Pacher. 
La collaborazione già in corso vede attualmente impegnati in Trentino una cinquantina di ricercatori a tempo indeterminato, più altrettanti a tempo determinato, all'interno di centri nati con convenzioni tra il Cnr e le Fondazioni Bruno Kessler (Fbk) e Mach. L'accordo di programma punta a creare una vera e propria area di ricerca nei settori ambiente, scienza dei materiali, Ict, biotecnologie, scienze umane e sociali. Già in corso sono collaborazioni nel settore delle energie pulite, come nel legno. 
L'area terrà conto delle attività già in essere e punta a inserirsi in spazi già esistenti, "affinché i nostri ricercatori stiamo vicini a quelli dell'ateneo e delle fondazioni, negli stessi posti" ha osservato Nicolais. "Qui in Trentino - ha aggiunto - vogliamo creare una sinergia tra i vari enti, costituire un sistema di ricerca. Credo che in questo accordo sia importante che si costituisca un'area di ricerca del Cnr, ma è ancora più importante che si costituisca un sistema ricerca, in cui Cnr, università e fondazioni lavorino insieme e programmino insieme l'attività di ricerca che serve all'avanzamento delle conoscenze, ma anche alla crescita del territorio". 
Pacher ha rilevato che l'accordo: "é molto importante perché consolida una collaborazione già in corso, perché consolida anche un'apertura di tipo internazionale. Il Cnr ha infatti legami e contatti con tutti i più importanti istituti di ricerca a livello mondiale. Quindi per noi vuol dire rinforzare una vocazione anche all'alta formazione, all'internazionalizzazione, alla ricerca, sulla quale in questi anni si è lavorato molto".  
