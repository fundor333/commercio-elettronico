#titolo Nucleare: Commissione Ue, ad aprile direttiva su sicurezza - Altre news - ANSA Europa
     (ANSA) - STRASBURGO, 12 MAR - Dopo il disastro di Fukushima e
le verifiche degli 'stress test' sulle centrali nucleari
europee, la Commissione Ue e' pronta a presentare ''ad aprile''
la sua proposta di direttiva sulla sicurezza degli impianti, poi
arrivera' quella di un regolamento che prevede l'obbligo di
un'assicurazione per ''ogni danno potenziale''. L'annuncio
arriva dal commissario Ue all'energia, Gunther Oettinger, di
fronte all'Assemblea di Strasburgo. L'obiettivo e' quello di
creare ''un quadro legislativo europeo'' per un settore come
quello dell'atomo finora solo in mano ai singoli Stati membri,
dai quali l'esecutivo Ue si aspetta battaglia. 
  ''Ad aprile presenteremo la nuova proposta di direttiva sulla
sicurezza degli impianti nucleari - ha detto Oettinger - e spero
che avremo un dibattito al Parlamento europeo e una maggioranza
in Consiglio Ue entro fine anno''. ''Ma non ci illudiamo: non e'
detto che il Consiglio sia pronto per questa direttiva, diversi
Stati membri non vogliono veramente che l'Ue fissi degli
standard per la sicurezza del nucleare, per alcuni si tratta di
una materia di esclusiva competenza dei regolatori nazionali''. 
  ''La nostra direttiva - ha precisato Oettinger - proporra' la
massima indipendenza di ciascun ente di supervisione
nazionale''. Ma la nuova legislazione Ue non si limitera' alla
direttiva: ''Entro fine anno - ha aggiunto Oettinger -
proporremo un regolamento vincolante, che prevede un obbligo di
assicurazione per ogni potenziale danno''. E anche su questo
fronte, ''una maggioranza in Consiglio Ue non e' garantita''. (ANSA)
           
