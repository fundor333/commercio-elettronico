#titolo Commissione Ue, si' smaltimento scorie Svezia e Lituania - Nucleare - Ambiente&Energia
  ROMA - La Commissione europea ha detto si' al piano di smaltimento dei rifiuti radioattivi delle centrali svedesi e lituane. Per quanto riguarda le scorie provenienti dalla disattivazione dei reattori di ricerca Studsvik R2 ed R2-0, a Nykoeping in Svezia, l'indagine tecnica condotta ha confermato che l'attuazione del piano non comportera' in condizioni operative normali (ma nemmeno nell'eventualita' di incidente) una contaminazione radioattiva rilevante sotto il profilo sanitario, delle acque, del suolo o dell'aria. Le condizioni e le procedure di sicurezza previste garantiscono non solo il territorio svedese da eventuali rischi ma anche quello di altri Stati membro o di paesi terzi limitrofi come la Finlandia (che dista di 200 km), l'Estonia, la Lettonia (situate a circa 265 km) e la Norvegia (il cui confine e'a 320 km di distanza).     La Commissione ha approvato anche il piano di smaltimento dei rifiuti provenienti dall'impianto di gestione e stoccaggio dei rifiuti solidi della centrale nucleare di Ignalina, in Lituania. 
Anche in questo caso l'osservanza dei criteri e delle procedure di sicurezza garantisce che non si possa verificare una contaminazione radioattiva rilevante sotto il profilo sanitario, delle acque, del suolo o dell'aria di un altro Stato membro o di un paese terzo limitrofo come la Lettonia (che dista dal sito 9 km), la Polonia (situata a circa 250 km di distanza) e la Repubblica di Bielorussia (che e' a 6 km di distanza). La valutazione di ambedue i programmi e' stata svolta conformemente alle disposizioni del trattato Euratom.  
