#titolo Range Rover, ecco la 4/a generazione: ancora piu' elegante - Prove  e Novità - Motori
  PARIGI - Debutto alla Royal Ballet School di Londra, Range Rover ha puntato i riflettori sulla nuova Range Rover, ordinabile da adesso in centosettanta Paesi a partire da 91.500 euro. La quarta generazione del modello, che e' in mostra al salone dell'auto di Parigi, si colloca nel solco della tradizione del modello originale, nato oltre quaranta anni fa, del quale conserva tutto lo spirito innovativo. Con la sua struttura interamente in alluminio - primo suv al mondo a presentare tale soluzione - la nuova declinazione dell'ammiraglia del marchio si distingue per lusso, raffinatezza, prestazioni, sostenibilita' e guidabilita' su qualsiasi terreno. 
Progettata nel Regno Unito presso il Centro Sviluppo Land Rover, la Range Rover e' prodotta nei nuovi stabilimenti di Solihull (UK), che vantano un ridotto impatto ambientale. Linee eleganti e stile filante, la nuova Range Rover, appena sotto i cinque metri di lunghezza, in quanto a dimensioni e' molto simile al modello precedente, ma con un profilo piu' fluido e slanciato. L'interno sfoggia un carattere netto e moderno, nel caratteristico stile Range Rover ma con un trattamento molto attuale. La cabina conserva linee architettoniche, sottolineate da superfici eleganti e pulite, i materiali sono pregiati.  Con oltre 118 mm in piu' di spazio per le gambe, la seconda fila di sedili assicura un comfort superiore, che culmina nel lusso della nuova opzione Executive Class a due sedili singoli. 
Per lasciare i clienti liberi di realizzare la propria vettura su misura, l'abitacolo della Range Rover puo' essere personalizzato con una ricca scelta di colori, finiture e dettagli speciali; dagli interni esclusivi delle serie Autobiography - con i suoi rivestimenti impeccabili e gli originali accostamenti di colore - all'elegante gamma di cerchi in lega, disponibili fino ai 22'' di diametro. 
Tra le innovazioni, al vertice della tecnologia del settore, primeggia la nuova generazione del sistema Land Rover Terrain Response, che analizza automaticamente le condizioni di marcia del veicolo ottimizzandone istantaneamente tutte le regolazioni. 
La gamma di motorizzazioni garantisce prestazioni portate ai massimi livelli: a disposizione un propulsore a benzina, il 5.0 litri LR-V8 Supercharged da 510 Cv, e due diesel (il 3.0 litri TD-V6 da 258 CV e il 4.4 litri SD-V8 da 339 CV), tutti abbinati ad una trasmissione automatica ad 8 rapporti particolarmente reattiva. 
Fedele al Dna Range Rover, il nuovo modello conserva la Posizione di Guida Dominante, che pone il pilota in posizione elevata ed eretta, che sovrasta di 90 mm altri SUV di lusso, infondendogli la massima sensazione di fiducia e controllo della guida. 
    
