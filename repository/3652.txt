#titolo Sci: slalom, vittoria della Maze, delusione Italia - Altri Sport
Lo slalom speciale di cdm donne di Ofterschwang, in Baviera, è stato vinto dalla slovena Tina Maze in 1.52.85 davanti alla svizzera Wendy Holdener (primo podio in speciale di una elvetica da dieci anni) in 1.53.10 ed alla statunitense Mikaela Shiffrin  in 1.53.60.  Come previsto nella disciplina in cui è più debole, l'Italia ha deluso ancora una volta: in classifica finale c'é infatti solo Chiara Costazza, 17/a  in 1.55.89. Fuori nella seconda manche è finita Michela Azzola che era 24/a dopo la prima discesa. La cdm donne, come quella uomini, passa ora in Svizzera, a Lenzerheide, dove da mercoledì a domenica prossima ci sono  le gare della Finale di coppa. La slovena Tina Maze punta ad un record di punteggio nella conquista della coppa del mondo, che ha già vinto anticipatamente, ed a ottenere altre coppe di disciplina dopo quella già ottenuta in gigante. 
 Slalom Kranjska, vince Kostelic, Moelgg miglior azzurro  - Lo slalom speciale di cdm uomini di Kranjska Gora è stato vinto dal croato Ivica  Kostelic in 1.45.81 davanti agli austriaci Marcel Hirscher in 1.46.00 e Mario Matt in 1.46.15 Per l'Italia - su una pista rovinata dalla pioggia - ci sono  Manfred Moelgg 9/in 1.47.38, Patrick Thaler 11/o in 1.47.63, Roberto Nani 16/o in 1.48.11, Riccardo Tonetti 19/o in 1.49.29 e Stefano Gross 20/in 1.49.32. Ha invece inforcato Giuliano Razzoli che dopo la prima manche era 5/o e migliore degli azzurri.    La coppa del mondo ora si sposta in Svizzera, a Lenzerheide. Da mercoledì a domenica prossimi  è in programma la Finale: mercoledì discesa, giovedì supergigante, venerdì gigante, sabato speciale e domenica Team Event. Sono in ballo la coppa del mondo tra l'austriaco Marcel Hirscher ed il norvegese Aksel Svindal. E sono in ballo anche alcune coppe di disciplina. Gli azzurri Dominik Paris e Christof Innerhofer sono ancora in corsa per la coppa di discesa, mai vinta da un italiano.  
