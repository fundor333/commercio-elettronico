#titolo Soldini verso San Francisco, 'gran voglia di arrivare' - Nautica e Sport - Mare
  (ANSA) - ROMA, 11 FEB - Il vento instabile non allontana il traguardo di  Giovanni Soldini . Dopo 42 giorni di navigazione il velista punta dritto a San Francisco, obiettivo finale dopo aver percorso da New York la mitica rotta dell'oro: 900 le miglia che separano Soldini dall'arrivo nella baia della città californiana, previsto per il 15 febbraio. 
 "A bordo stiamo bene, anche se abbiamo una gran voglia di arrivare - dice Soldini -. Siamo scesi sotto le 1.000 miglia ma purtroppo il vento è molto instabile, continua a oscillare tra i 6 e i 12nodi, rendendo la navigazione faticosa e impegnativa. Stiamo puntando verso il centro dell'alta pressione a nord ovest di San Francisco per poi virare verso terra. E già sogniamo di berci una birra gelata". 
 Sono oltre 12.300 le miglia percorse da Soldini e il team di  Maserati , partiti il 31 dicembre da New York per tentare di battere il record della Rotta dell'Oro (13.225 miglia da New York a San Francisco passando per Capo Horn), detenuto da Yves Parlier a bordo di Aquitaine Innovations (57 giorni, 3 ore,categoria dei monoscafi). (ANSA).  
