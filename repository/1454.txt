#titolo Cambiamenti climatici troppo rapidi, animali non si adattano - Clima - Ambiente&Energia
  ROMA - Gli animali hanno sempre risposto ai cambiamenti climatici, ma quelli in corso sono troppo veloci perche' riescano ad adattarsi. E' quanto sostiene il rapporto 'Wildlife in a warming world' redatto dalla Federazione ambientalista statunitense National Wildlife Federation, che mette in guardia sulle conseguenze del riscaldamento globale sulla biodiversita'. 
''I cambiamenti climatici sono la piu' grande minaccia che la fauna selvatica dovra' affrontare in questo secolo'', si legge nel rapporto. ''Le condizioni climatiche a cui gli animali si sono abituati nel corso di migliaia di anni ora sono in rapida evoluzione, e le conseguenze sono gia' visibili''. 
Molte specie, infatti, si stanno spostando in zone piu' fredde, e questo cambiamento sta avvenendo da due due a tre volte piu' velocemente di quanto gli scienziati avevano previsto. 
Le specie animali rispondono in modo differente ai cambiamenti in atto nelle stagioni, ad esempio all'arrivo anticipato della primavera, o alla mutata frequenza degli eventi estremi. Tali circostanze, sottolinea la federazione, possono creare squilibri tra gli animali e le loro fonti di cibo. Allo stesso tempo, gli animali si spostano in cerca di habitat piu' freddi a velocita' diverse, creando interazioni tra specie che finora non hanno mai ''coabitato'' e che potrebbero entrare in competizione. 
''Esistono gia' prove che i cambiamenti climatici stanno causando una riduzione delle popolazioni di animali, nonche' alcune estinzioni localizzate. Quante specie si estingueranno - conclude il rapporto - dipende da quanto il pianeta si riscaldera' nei prossimi decenni, con numeri piu' elevati quanto piu' alto sara' l'aumento delle temperature''.  
