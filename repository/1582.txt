#titolo Nature, con le elezioni l'italia si gioca il futuro della ricerca - Ricerca e Istituzioni - Scienza&Tecnica
  Nell'urna elettorale l'Italia si giocherà il destino della ricerca e dell'università. E' questo, in sintesi, quanto riporta la rivista Nature in un articolo intitolato ''Riforme in gioco nelle elezioni italiane''. Partendo dalla candidatura della virologa Ilaria Capua al fianco di Mario Monti, la corrispondente da Monaco di Baviera Alison Abbott fa il punto sulle preoccupazioni del mondo della ricerca italiana alla vigilia del prossimo weekend elettorale. 
L'articolo ripercorre brevemente le vicende che hanno portato Ilaria Capua sulle prime pagine dei giornali lo scorso novembre. Partendo quindi dal trasferimento negato presso i nuovi laboratori della Torre della Ricerca di Padova, si ricorda la recente candidatura della virologa al fianco del premier uscente Mario Monti. ''Tutti i partiti maggiori, incluso il Pdl dell'ex premier Silvio Berlusconi e il populista Movimento 5 Stelle, hanno riconosciuto l'importanza della scienza. Ma Monti è andato oltre - scrive Alison Abbott - e circa un terzo dei candidati da lui prescelti sono scienziati o accademici e non politici di professione: un riflesso questo della sua convinzione che solo la competenza tecnica può salvare l'Italia dal declino. Sebbene il prossimo governo sarà probabilmente guidato dal Partito Democratico di Pier Luigi Bersani - aggiunge Abbott - la coalizione 'Con Monti per l'Italia' potrebbe diventare un alleato minore''. 
L'articolo prosegue ricordando le preoccupazioni e le speranze dei ricercatori, che vorrebbero venisse invertito il trend dei continui tagli ai finanziamenti per scuola e ricerca. ''Sperano inoltre - scrive la Abbott - che il futuro governo faccia andare avanti le riforme radicali per l'universita' e la ricerca che sono state introdotte nei tre anni passati'' per ''eliminare cattive abitudini come il nepotismo e per semplificare la burocrazia che intralcia qualsiasi cosa, dalle nomine accademiche fino agli acquisti dei materiali di laboratorio''.  
