#titolo Sara Errani - Protagonisti
Per il quarto anno consecutivo Barcellona si tinge d'azzurro. Dopo le vittorie di Roberta Vinci nel 2009 e 2011 e il successo di Francesca Schiavone del 2010 (in finale sulla Vinci), tocca a Sara Errani trionfare nel 'Barcelona Ladies Open', torneo Wta da 220mila dollari di montepremi giocato sui campi in terra rossa della città spagnola. La Errani ha battuto in finale la slovacca Dominika Cibulkova, testa di serie n. 3, per 6-2, 6-2. Durante la premiazione Sara ha voluto ricordare Piermario Morosini, il calciatore del Livorno tragicamente deceduto in campo ieri durante l'incontro di Serie B contro il Pescara. "Il mio primo pensiero va al povero Piermario - ha detto l'azzurra n. 33 del mondo dopo aver ricevuto il trofeo -: tutto il mondo dello sport è vicino alla sua famiglia". Poi sul suo successo: "E' stata una grande settimana in cui ho giocato un buon tennis. Ringrazio gli organizzatori e naturalmente il mio coach, Pablo Lozano. Fin qui ho giocato una grande stagione, l'obiettivo è continuare su questa strada". 
 Per la Errani e' il quarto titolo in carriera, e il 2012 continua al meglio dopo gli storici quarti di finale raggiunti agli Open d'Australia, la vittoria nel singolo e nel doppio ad Acapulco e la finale persa in doppio a Miami  
