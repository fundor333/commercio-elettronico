#titolo ITINERARI: IN PROVINCIA CATANZARO, TRA COLLINE E MAR IONIO - Turismo Calabria
     (ANSA) - CATANZARO, 12 GIU - L'acqua limpida dello Ionio e un 
paesaggio collinare sono gli elementi che accompagneranno tutti 
coloro che vorranno intraprendere una vacanza in provincia di 
Catanzaro.    Il capoluogo calabrese ha un quartiere marinaro attrezzato 
anche di un porticciolo per piccole barche. A poco piu' di un 
chilometro da Catanzaro Lido si potra' trovare la Roccelletta. 
Immersa quasi al centro del Golfo di Squillace, ai piedi di 
Borgia, un paese collinare dagli evidenti tratti medievali, c'e' 
la splendida Basilica di Santa Maria della Roccella, un rudere 
che si erge tra gli argentei ulivi nel bel mezzo di un'area 
archeologica che custodisce ancora le testimonianze dell'antica 
e splendida Skylletion greca, divenuta Scolacium nel 124 a.C. 
quando passo' ai Romani. Della costruzione quasi sicuramente 
d'eta' normanna, rimangono le mastodontiche mura della enorme 
navata, l'abside e le nicchie decorative. A poca distanza vi 
sono inoltre i resti di un anfiteatro romano, di colonne, di 
altre costruzioni d'eta' romana e di alcune vasche marmoree. 
L'intera area costituisce il primo Parco archeologico della 
Calabria.    Gli scavi hanno avuto inizio nel 1965 ed e' risultata subito 
chiara l'esigenza di preservare l'intera zona del Golfo di 
Squillace a salvaguardia di beni culturali di ineguagliabile 
valore storico-artistico. Squillace, di cui la Roccelletta 
storicamente e' parte inetgrante, fu la patria di Cassiodoro 
(487-583) fondatore del Castellense e del Vivariense (o 
Vivarium) il monastero nel quale la regola imponeva lo studio 
delle lettere e la trascrizione dei codici, Cassiodoro (Flavius 
Magnus Aureli'us, Senator) collaboro' con i barbari perseguendo 
una politica di fusione tra le tradizioni latine e quelle 
barbariche e fu ministro di quattro re Goti (Teodorico, 
Atalarico, Diodato e Vitige). Grande umanista, autore di 
moltissime opere, mori', dopo tante vicissitudini. Alcuni 
studiosi ritengono che la chiesetta di S. Martino di Tours, i 
cui resti emergono sulla stretta striscia di roccia che si 
affaccia sul mare di Copanello (a pochissimi chilometri 
dall'odierna Squillace), abbia ospitato, in un sarcofago del VI 
secolo d.C.,le spoglie mortali dell'illustre Cassiodoro.    Copanello e' su una costa tormentata dagli scogli ed e' 
stazione balneare di livello internazionale. A pochissimi 
chilometri compaiono nell'ordine, Caminia, un'altra spiaggia tra 
una parete collinare ed una incantevole teoria di grotte, 
Montauro e Montepaone altri due centri a forte richiamo 
turistico e collocati sul bordo di un'ansa di grande fascino 
paesaggistico. In questi luoghi e' possibile scegliere vari modi 
di fare vacanza; dal campeggio al soggiorno in confortevoli 
alberghi. Soverato e' ritenuta la 'Perla dello lonio', una 
grande cittadina dai flussi turistici internazionali.
