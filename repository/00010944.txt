#titolo Ten-T: Commissione Pe, confermati quattro corridoi italiani - Industria e trasporti - ANSA Europa
  BRUXELLES - La Commissione Trasporti del Parlamento Ue ha approvato il  nuovo regolamento ed i tracciati delle Ten-T . Per l'Italia sono stati confermati i quattro corridoi, compreso il 'Mediterraneo' (che comprende la Torino-Lione fino a Trieste), l'Helsinki-La Valletta dal Brennero con biforcazione verso Bari, il Genova-Rotterdam e il Baltico-Adriatico. In seduta congiunta con la Commissione Industria via libera anche al regolamento sul finanziamento da 50 miliadi per la 'Connecting Europe Facility' 2014-20.     Il corridoio Helsinki-La Valletta a Napoli si biforchera': da un lato verso Taranto e Bari, dall'altro raggiungera' Palermo da dove proseguira' via mare fino a Malta. Particolarmente significativa la previsione di finanziamento per il raddoppio della linea Messina-Palermo. 
 
Il corridoio ferroviario  'Mediterraneo'  che collega trasversalmente l'Europa dal Portogallo all'Ucraina comprende appunto la Torino-Lione e l'attraversamento della Pianura Padana fino a Trieste, per poi proseguire verso est. 
 
Attraverso Trieste, arrivando da Klagenfurt via Tarvisio, passera' anche il nuovo corridoio  Baltico-Adriatico  che partendo dall'Europa nord-orientale raggiungera' Venezia e Ravenna. 
 
Inoltre e' stato approvato il progetto di  'Autostrada del Mare'  che dovrebbe collegare Valencia  con Barcellona e Livorno passando per la Sardegna con diramazioni a Cagliari, Olbia e Porto Torres. 
 
L'approvazione del regolamento per la 'Cef', che secondo la Commissione europea dovrebbe avere una dotazione finanziaria da  50 miliardi di euro  (compresi 10 miliardi dai fondi strutturali) e' comunque soggetta ai risultati dei negoziati tra i 27 per il bilancio pluriennale 2014-2020. Il Consiglio propone un taglio a 36 miliardi, mentre dal Parlamento si pensa ad un effetto leva con l'emissione di project-bond. 
 
Il valore complessivo negli investimenti per infrastrutture legati ai trasporti, all'energia e alle telecomunicazioni entro il 2020 e' di circa 1.600 miliardi di euro.  
