#titolo Scuola Sant'Anna, nasce il Fondo per le donazioni - Ricerca e Istituzioni - Scienza&Tecnica
  Un Fondo per le donazioni liberali per raccogliere contributi di ex allievi, soggetti privati e aziende: è stato istituito dalla Scuola Superiore Sant'Anna di Pisa e si rivolge a tutti coloro che sono interessati a sostenere le attività istituzionali nei settori della ricerca e della formazione, o a finanziare specifiche linee di attività presso i sei Istituti di Ricerca. 
Il fondo, che sta diventando operativo in questi giorni, non esaurisce l'interesse verso le donazioni attraverso lo strumento del 5 per mille dell'Irpef, le cui donazioni raccolte fra il 2006 e il 2009 hanno appena portato all'emanazione di un bando per assumere un ricercatore a tempo determinato a Scienze Mediche. ''In un momento come questo - osserva il rettore, Maria Chiara Carrozza - è fondamentale investire in ricerca e in innovazione perchè così facendo contribuiamo in maniera concreta a costruire il futuro del nostro Paese. 
Negli ultimi anni sempre più ex allievi anche di nazionalità non italiana si stanno offrendo di effettuare donazioni: questo è indice di un fenomeno molto importante''. Le recenti disposizioni di legge hanno confermato, tra l'altro, agevolazioni fiscali per chi farà donazioni usufruendo di un fondo per le donazioni liberali, com'è' questo della Scuola Superiore Sant'Anna,  istituto universitario pubblico a statuto speciale, che opera nel campo delle scienze applicate: Scienze economiche e manageriali, Scienze Giuridiche, Scienze Politiche, Scienze agrarie e biotecnologie, Scienze Mediche e Ingegneria Industriale e dell'Informazione.  
