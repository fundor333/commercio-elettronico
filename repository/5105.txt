#titolo Bambini in festa - Libri - Terra&Gusto
  Chi l’ha detto che organizzare una festa per i bambini debba per forza essere uno stressante tour de force per la mamma? Il vero party puo'  iniziare già dai preparativi  da fare con i  figli, che saranno coinvolti fin dalla realizzazione delle ricette. Vuoi mettere la soddisfazione di dire ''questo l'ho fatto io''. 
L'agile volume non e' solo un ricettario, Bambini in festa (Edizioni Gribaudo, 160 pagine, 14,90 euro) di Natalia Cattelani, conosciuta per la sua partecipazione alla trasmissione televisiva La prova del cuoco e per il suo blog (  www.tempodicottura.it )   per bambini e ragazzi in rete dal 2008: è una vera e propria guida per imparare a trascorrere del tempo sano con i propri bambini, senza stress. Divertendosi tutti insieme. 
Dai  pigiama party  e  cinema party  alla  festa sulla luna,  dalla  festa delle principesse  a quella dei  mostri  con tanto di  topolini di patate,  passando per Pasqua e Carnevale: il libro di Natalia Cattelani è davvero una fucina di idee originali. Tutte da copiare. E ben illustrate dalle fotografie di Umberto Agnelio. 
Il manuale, infatti, è suddiviso per occasioni. E per ogni evento vengono proposte tante ricette golose facili da preparare, presentate in modo insolito e divertente, con un risultato di sicuro effetto. Dai cucchiai ricoperti di cioccolata al goloso albero della “cuccagna”: alcune preparazioni, contrassegnate da un simbolo, sono così semplici da poter essere realizzate anche dai bambini da soli. Per far provare loro l’ebbrezza e la soddisfazione di aver creato qualcosa con le proprie mani. Lasciando libero sfogo alla loro creatività.  Pagina dopo pagina, immagine dopo immagine, niente è lasciato al caso. La gestione del tempo, per esempio: attraverso simboli ad hoc, vengono indicate le ricette che possono essere preparate il giorno prima della festa e quelle che possono essere congelate. Poche le regole, perche' ''una festa e' bella se e' sicura'' ma tanti i consigli, dal numero dei baby invitati alle porzioni di frutta, da proporre sempre. Magari sotto una  torta missile  o dopo i  ragnetti dispettosi , che altro non sono che panini rotondi con cioccolato e lacci di liquirizia. 
E poi, non mancano i suggerimenti per creare in casa l’atmosfera più adatta al tema della festa. “Cucino con garbo, sperimento – racconta l’autrice sul suo blog tempodicottura.it – metto insieme”. Perché è proprio in tavola che si riesce a “tessere il nostro enorme mondo di relazioni, prestare attenzione o riceverla”.  Tra i dolci della ricorrenza una golosa  ghirlanda di caramelle  e la carta modello per il  dolce Babbo Natale.  
