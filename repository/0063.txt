#titolo Un Meridiano per Bobbio - Casi Editoriali
  ROMA - Un volume atteso, che riunisce scritti di una vita e affronta temi che sono tornati prepotentemente d'attualità negli ultimi tempi, come ci fa capire sin dal titolo questo nuovo Meridiano Mondadori 'Etica e politica' dedicato a Norberto Bobbio (1909-2004). 
 Mondadori sta per mandare in libreria un Meridiano dedicato agli scritti di Norberto Bobbio (1909- 2004) col titolo 'Etica e politica'' (pp. 1856 - 55,00 euro), che raccoglie una settantina di suoi testi definibili, per occasione, contenuto e stile, come "scritti d'impegno civile": quelli cioé in cui con maggior nettezza emerge il problematico rapporto appunto tra l'etica e la politica. Filosofo, storico, politologo, Norberto Bobbio è stato uno dei maggiori intellettuali e una delle personalità culturali più influenti dell'Italia del Novecento. Torinese, cresciuto nell'ambiente culturale e ideale da cui uscirono anche gli amici e coetanei Piero Gobetti, Giulio Einaudi, Leone Ginzburg, Vittorio Foa e Cesare Pavese, dopo la militanza antifascista si dedicò all'attività accademica. 
 La raccolta, curata da Marco Revelli, è frutto di una selezione estrema, i testi sono raggruppati in tre grandi sezioni: Compagni e maestri, Valori politici e dilemmi etici, Le forme della politica. All'interno di queste aree gli scritti si dispongono secondo uno schema binario, per coppie antifrastiche o contigue, secondo un caratteristico modo di procedere del pensiero di Bobbio: cultura e politica, libertà ed eguaglianza, democrazia e dittatura, pace e guerra, socialismo e comunismo, destra e sinistra. Revelli firma anche il saggio introduttivo, la dettagliata e ricca Cronologia e le Notizie sui testi che guidano il lettore nel labirinto delle edizioni degli scritti di Bobbio e mettono in relazione i testi presentati nel Meridiano con il resto della sua sterminata produzione.  
