#titolo Agcom, imparzialità in tv nel periodo pre-elettorale - Politica
  "Anche nel periodo pre-elettorale le trasmissioni devono osservare i criteri di imparzialità, equità, completezza, correttezza, pluralità dei punti di vista ed equilibrio delle presenze dei soggetti politici". Lo chiarisce Agcom, aggiungendo che "nella fase attuale trova applicazione la delibera 22/06". 
 Il Consiglio dell'Agcom ha approvato lo schema di regolamento recante le disposizioni attuative della legge sulla par condicio da applicare nella prossima campagna elettorale. Il testo del regolamento - si legge in una nota - verrà trasmesso alla Commissione di Vigilanza Rai ai fini delle consultazioni previste dalla legge n. 28 del 2000 ed entrerà in vigore in tempo utile per l'avvio della campagna elettorale che coincide con la data di convocazione dei comizi elettorali. 
 RAI: CDA A DG, NO POLITICI IN TV NEI GIORNI FESTIVI -  Il Consiglio di amministrazione della Rai ha raccomandato ieri al direttore generale di mantenere nel palinsesto un equilibrio tra le diverse forze politiche nella fase pre par condicio e di escludere presenze di ospiti politici nei giorni 24, 25, 26, 31 dicembre e 1 e 6 gennaio.  
