#titolo Capodanno, bollettino di sangue - Cronaca
Due morti in Campania e 361 feriti in tutta Italia: è questo il bilancio della polizia sugli incidenti della notte di Capodanno. Un bollettino di sangue che resta pesante anche se il numero dei feriti è in sensibile calo rispetto all'anno scorso quando durante i festeggiamenti della notte di San Silvestro si sono registrati 561 feriti. DUE VITTIME IN CAMPANIA  -  E' di due morti e 107 feriti il bilancio in Campania  (da  considerarsi ancora suscettibile di qualche piccola variazione) dei  festeggiamenti per l'arrivo del nuovo anno. In base ai dati forniti  dalle questure dei capoluoghi di provincia l'annuale bollettino delle  vittime dei 'botti' contempla 82 feriti tra Napoli e provincia; 12 nel  Salernitano; 9 feriti e un morto nel Casertano; 3 feriti ad Avellino e  provincia; un morto e un ferito nella provincia di Benevento.  
La  prima vittima  è un ristoratore di 51 anni. L'uomo è morto per l'esplosione di un 'botto' di Capodanno che gli ha procurato gravi ferite al cranio. La tragedia è avvenuta a Pontelatone, un comune del Casertano. La seconda vittima : si tratta di Antonio Serino, un imprenditore edile  di 49 anni originario di Montefusco (Avellino). L'uomo era con i  familiari in una villa di San Martino Sannita (Benevento) quando un  razzo partito inavvertitamente lo ha colpito al volto. E' deceduto sul  colpo. PETARDO IN FACCIA, GIOVANE IN PROGNOSI RISERVATA  - Un ventitreenne è ricoverato un prognosi riservata all'ospedale di Savona per lo scoppio di un petardo vicino alla faccia che gli ha provocato una grave lesione ad un occhio. Il giovane, che abita a Varazze, é stato portato in ospedale da amici: ha anche ustioni alla mano destra e al volto. Al pronto soccorso ha ricevuto le prime cure e subito dopo è stato predisposto il ricovero. Del caso se ne stanno occupando la questura e i carabinieri. 8 FERITI TRA ROMA E TIVOLI, ANCHE PADRE E FIGLIO  - Ancora feriti a Roma a causa dei botti utilizzati per i festeggiamenti del Capodanno.  Un romeno è stato soccorso in ospedale con gravissime ferite alla mano per un petardo esploso in via della Serenissima. A Bagni di Tivoli, alle porte della Capitale, un padre con il figlio di 12 anni sono stati soccorsi in codice rosso e portati in ospedale a Tivoli per lesioni alle mani e al volto.  
E due r agazze minorenni  sono finite nella notte in ospedale a Roma, una delle quali  in coma etilico . A quanto si appreso da fonti mediche dell'ospedale Umberto I, le due giovani sarebbero state reduci da una serata passata in discoteca per festeggiare il Capodanno. Al momento non sono disponibili ulteriori dettagli sulla vicenda. 
Sono 1.621 le telefonate di richiesta di soccorso ricevute dalla centrale operativa del 118 di Roma tra le 20.00 di ieri e le 6.00 di questa mattina. Di queste 400 hanno reso necessario l'intervento sul posto: 12 interventi sono avvenuti per lesioni da scoppio di petardi, con buon funzionamento della 'rete di microchirurgia' messa in campo. Riguardo agli eventi in piazza, sul campo dal 118 sono stati curati 266 pazienti di cui solo 42 trasportati in ospedale e solo uno in codice rosso, evitando l'intasamento dei pronto soccorso romani. 
CINQUE I FERITI GRAVI PER I BOTTI NEL MILANESE   - Sono cinque i feriti gravi per i botti di Capodanno in provincia di Milano. Due sono bambini che hanno raccolto petardi da terra che poi gli sono esplosi in mano. Il bilancio definitivo è stato fornito, in mattinata, da Polizia di Stato, Carabinieri e 118.  Un ragazzino di 11 anni  di origine bosniaca, a Milano, ha perso tre dita della mano destra riportando la frattura delle altre due. Sempre a Milano, in via Don Primo Mazzolari, un bambino di 4 anni di origine egiziana ha riportato gravissime ustioni alla mano destra. A Cinisello Balsamo un uomo di 34 anni è stato raggiunto alla gamba destra da dei pallini da caccia vaganti. E, sempre a Cinisello, un uomo di 65 anni è stato gravemente ferito dallo scoppio di un petardo al viso, riportando la perdita di un occhio e una frattura orbitaria e mascellare. A Paderno Dugnano, infine, un uomo di 37 anni è rimasto ferito al volto per lo scoppio di un petardo che lui stesso aveva posizionato e acceso. 21ENNE IN PROGNOSI RISERVATA A FIRENZE  -  Rischia di perdere l'occhio sinistro il 21enne fiorentino , ma residente a Prato, ricoverato in prognosi riservata ma non in pericolo di vita. E' stato lui a raccontare agli inquirenti di esser stato raggiunto da un petardo, lanciato da uno sconosciuto, mentre si trovava in piazza Stazione. In provincia di Firenze, all'ospedale di Borgo San Lorenzo, é invece stato ricoverato un uomo di 64 anni, nato a Napoli ma residente a Teramo. L'uomo è arrivato in ospedale con gravi ferite alla mano destra (avrebbe perso alcune falangi) causate dallo scoppio di un petardo. Sempre in piazza Stazione a Firenze, dove era in corso il concerto dei Subsonica, oltre al bambino di 11 anni colpito al volto da alcuni sassi sollevati dallo scoppio di un petardo, il 118 ha soccorso una bambina che era con i genitori (impaurita per lo scoppio dei botti), un 17enne di origine albanese guaribile in 8 giorni per ferite a un piede e un uomo di 34 anni raggiunto da alcune scintille agli occhi e ora ricoverato a Careggi. Nottata comunque di 'superlavoro' per la centrale operativa del 118 di Firenze dove, da mezzanotte alle 9 di stamani, complessivamente erano arrivate 437 richieste di soccorso, solo una minima parte per i botti. In tutta la Toscana, da mezzanotte alle 3 della notte scorsa, sono stati invece 60 gli interventi dei vigili del fuoco, molti dei quali per piccoli incendi causati proprio dai botti. 
ESPLODE PETARDO E PERDE DITA MANO NEL FERMANO  - Un giovane ha perso le dita di una mano mentre stava facendo esplodere un petardo: è accaduto poco dopo la mezzanotte a San Marco alle Paludi, in provincia di Fermo. Il ragazzo, di cui non sono state fornite le generalità, è stato subito soccorso e portato in ospedale. 
SCOPPIA PETARDO,UOMO PERDE USO MANO NEL FOGGIANO  - Un uomo ha perso l'uso di una mano per lo scoppio di un petardo poco dopo la mezzanotte di ieri a San Severo, nel Foggiano. L'uomo è stato ricoverato inizialmente con prognosi riservata nell'ospedale di San Severo ma poi, viste le sue condizioni, è stato trasferito nell'ospedale di san Giovanni Rotondo (Foggia). In totale sono una decina i feriti in provincia di Foggia, mentre nel capoluogo dauno i vigili del fuoco sono intervenuti in diverse zone perché, a causa dello scoppio di petardi, avevano preso fuoco cumuli di rifiuti che giacciono in strada da giorni per l'emergenza determinata dal fallimento della società di raccolta. IN BASILICATA DUE FERITI LIEVI   - In Basilicata la notte di Capodanno é trascorsa nel segno della tradizione, tra cenoni in famiglia, veglioni e feste in piazza, e con un bilancio di due feriti lievi per i "botti": secondo quanto si è appreso, inoltre il primo lucano del 2013 è un bambino nato nell'ospedale di Melfi (Potenza) pochi minuti dopo la mezzanotte, mentre il 118 ha segnalato numerosi casi di ubriachezza. Le due persone ferite lievemente dallo scoppio dei petardi sono state medicate all'ospedale di Potenza: una, di Avigliano (Potenza), al pollice, e l'altra, di Genzano di Lucania (Potenza), a un occhio, ma le loro condizioni non destano preoccupazione. Durante la notte, inoltre, i Vigili del Fuoco sono intervenuti per spegnere un incendio divampato a Latronico (Potenza), dove sono in corso accertamenti sull'agibilità di un cavalcavia. I pompieri hanno spento anche alcuni incendi di cassonetti in diversi Comuni della regione. EGIZIANO ACCOLTELLATO IN DUOMO A MILANO DOPO LITE  - Una lite tra nordafricani, la scorsa notte, in Duomo, proprio poco dopo la mezzanotte, è quasi costata la vita a un egiziano, accoltellato da un marocchino minorenne che poi è stato inseguito e bloccato da un poliziotto e un pompiere liberi dal servizio, che si trovavano tra la folla a festeggiare con amici e parenti e che hanno assistito alla sua fuga. Il ferito, di 18 anni, è stato trasportato all'ospedale Fatebenefratelli ma non si troverebbe in pericolo di vita. Il feritore, di 17, dopo l'arresto ha passato il resto della notte di Capodanno nel carcere per i minorenni 'Beccaria' con l'accusa di tentato omicidio. Quando è stato arrestato, il ragazzo aveva ancora con sé il coltello usato, sporco di sangue. Non si conoscono le cause dell'aggressione, ma è probabile che la lite sia avvenuta per motivi futili e sia degenerata per l'alto tasso alcolico dei presenti. 49ENNE RISCHIA DI PERDERE OCCHIO NEL PISANO  - Un uomo di 49 anni originario di Riparbella (Pisa) rischia di perdere un occhio dopo aver acceso un petardo che gli è esploso in volto. L'incidente è accaduto poco dopo la mezzanotte nelle campagne di Riparbella. Il 49enne é stato prima trasportato d'urgenza all'ospedale di Cecina (Livorno) con un'ambulanza del 118 e poi, dopo aver subito un arresto cardiocircolatorio, i medici hanno deciso il suo trasferimento nel reparto di rianimazione dell'ospedale di Livorno. Secondo quanto raccolto dai carabinieri di Riparbella, l'uomo stava accendendo un grosso petardo, di libera vendita e acquistato regolarmente, quando per cause ancora in via di accertamento un razzo gli sarebbe esploso vicino al volto ferendolo in modo grave. La scatola del gioco pirotecnico è stata sequestrata dai militari. 
9 FERITI A CATANIA,3 CON PROGNOSI RISERVATA  - Sono nove, tre delle quali con la prognosi riservata, le persone medicate negli ospedali di Catania per ferite da 'botti' per i festeggiamenti del Capodanno. I più gravi sono ricoverati nel reparto di Oculistica del Policlinico per schegge negli occhi. Altri due feriti sono stati medicati al pronto soccorso dell'ospedale Vittorio Emanuele e quattro a quello del Garibaldi. 'FESTEGGIA' A FUCILATE, FERITO E DENUNCIATO   - Ha esploso un colpo con il fucile da caccia per festeggiare l'arrivo del nuovo anno, ma questo è deflagrato all'interno della camera di cartuccia provocando la spaccatura della canna e causando allo sparatore serie lesioni alla mano destra. E' accaduto ieri sera a Poviglio, nel Reggiano. Protagonista e vittima un artigiano di 63 anni, che - oltre ad essere soccorso dai sanitari del 118 e trasportato all'ospedale di Reggio Emilia - è stato denunciato dai carabinieri di Castelnovo Sotto per esplosioni pericolose. In vista a suo carico anche conseguenze amministrative, in tema di divieto e detenzione di armi e materiali esplodenti.  
