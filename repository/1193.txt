#titolo Euro: Commissione Ue vuole mano pesante per falsari - Giustizia e diritti civili - ANSA Europa
  BRUXELLES - Ci vuole la mano pesante contro i contraffattori e i  distributori di euro falsi . E' il nuovo approccio adottato dalla Commissione Ue, che ha proposto norme penali severe nei confronti dei falsari, che vanno da un minimo di 6 mesi di reclusione a un massimo di 8 anni anche per chi e' responsabile della distribuzione di monete e biglietti falsi. 
 
Dal 2002, anno dell'entrata in vigore dell'euro, la contraffazione della moneta unica e' costata all'eurozona  500 milioni di euro . Secondo i dati della Bce, sono i tagli da 20 euro e da 50 euro i piu' falsificati, e il 97,5% delle operazioni di falsificazione e' stata riscontrata nell'eurozona, appena il 2% negli altri paesi Ue e solo lo 0,5% da altre parti del mondo. Verra' per questo rafforzata la cooperazione giudiziaria tra gli stati membri. In particolare, i centri nazionali di analisi dovranno poter esaminare gli euro falsificati mentre sono ancora in corso le procedure giudiziarie, in modo da permettere il ritrovamento degli altri falsi ancora in circolazione. 
 Â  
 Con la proposta odierna, presentata congiuntamente dai commissari  Rehn, Semeta e Reding , ''intendiamo intensificare la lotta contro la falsificazione monetaria dotandoci di sanzioni dissuasive e strumenti di indagine piu' efficienti'', ha sottolineato quest'ultima, responsabile per la giustizia, aggiungendo che ''i responsabili non devono rimanere impuniti''. Con le proposte adottate oggi, di fatto gli stati membri potranno essere equipaggiati nella lotta alla falsificazione di strumenti legali simili a quelli gia' in uso per la lotta alla criminalita' organizzata o per i crimini gravi.  
