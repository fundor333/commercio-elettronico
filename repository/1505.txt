#titolo Carnevale: carro su folla in Brasile, morti 2 bimbi - Speciali
E' morto nella notte per le ferite riportate il bimbo di 11 anni, Isaias de Oliveira Neto, travolto ieri da un carro allegorico senza freni piombato sulla folla ad Aracaju, capitale dello Stato brasiliano di Sergipe, durante una sfilata di carnevale. 
 Un altro piccolo di 12 anni, Anderson Silva de Souza, era morto sul colpo, mentre Isaias è deceduto la notte scorsa in ospedale mentre veniva sottoposto a un intervento chirurgico per fratture multiple ed emorragia interna.    Nell'incidente sono rimaste ferite almeno quindici persone, di cui quattro in modo grave, rivela la polizia locale. 
 Il conducente ha tentato di bloccare in tutti i modi il veicolo, azionato da un motore elettrico, ma senza successo: dopo essere piombato sulla folla che festeggiava il carnevale per le strade della città, il carro è stato bloccato da un'auto della polizia che gli si è fermata davanti.  
