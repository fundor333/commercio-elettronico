#titolo Camerun: Samuel Eto'o - Le Stelle - Mondiali Sudafrica
  Chiamatelo pure 'Mister Champions League'. Samuel Eto'o, nato a Nkon il 10 marzo 1981, non e' solo la stella del Camerun, ma e' anche considerato uno degli attaccanti piu' forti e prolifici del mondo. Attualmente gioca nell'Inter ed anche in passato ha indossato le maglie di grandi club. Due su tutti: Real Madrid e Barcellona. Con i catalani, inoltre, ha vinto due edizioni della Champions, segnando in entrambe le finali: la prima, disputata a Parigi nel 2006, contro l'Arsenal; la seconda, vinta a Roma l'anno scorso, contro un'altra squadra inglese, il Manchester United. 
 
Eto'o ci ha impiegato poco per entrare nel cuore dei tifosi dell'Inter. E lo ha fatto a suon di gol, naturalmente, segnando e facendo segnare. E' un attaccante moderno, il camerunese. Puo' giocare come prima punta e come esterno, in un possibile 4-3-3. E' agile, fulmineo, dotato di tecnica sopraffina. Davvero un brutto cliente, per qualsiasi difensore avversario. A Barcellona, che lascio' nell'ambito dell'affaire Ibrahimovic nell'estate dell'anno scorso, in molti lo rimpiangono ancora proprio per la sua magnifica duttilita' tattica. Chissa', forse anche Guardiola pensa ancora a lui. 
 
E' stato eletto calciatore africano dell'anno nel 2003, nel 2004 e nel 2005. Nel 2005 si e' anche classificato al terzo posto nella graduatoria del Fifa World Player. E' il capocannoniere assoluto della Nazionale camerunense, con 44 gol all'attivo in 94 presenze, detiene il primato di gol segnati in Coppa d'Africa, ben 18. E' il calciatore africano con piu' presenze nella storia della Liga spagnola: 303, piu' del portiere e connazionale Thomas N'Kono, fermo per sempre a 241 presenze. E' anche il terzo marcatore assoluto della storia del Barcellona, con 130 gol, davanti al brasiliano Rivaldo. Il 18 ottobre 2007 ha acquisito anche la cittadinanza spagnola. 
 
Nell'Inter ha imparato a farsi apprezzare, non solo come campione in campo, ma anche per certi suoi atteggiamenti: come quando si e' schierato pubblicamente al fianco di Jose' Mourinho, che aveva messo fuori squadra il ribelle Balotelli. ''Non sentiremo la sua mancanza'', ha tagliato corto Eto'o, infliggendo uno schiaffo morale al piu' giovane compagno di reparto. 
 
Professionista serio, calciatore corretto e leale in campo, Eto'o sogna di entrare definitivamente nella storia del calcio africano proprio nel prossimo Mondiale, quando avra' gli occhi di un intero continente (quello nero) puntati addosso. Sara' a quel punto che cerchera' di stupire ancora e di rinverdire i fasti del celebre predecessore Roger Milla che accese le speranze ed i sogni di un'intero popolo, disputando addirittura 3 edizioni della Coppa del mondo: nel 1982, nel 1990 e nel 1994, sui campi degli Stati Uniti. 
 
Eto'o magari non ha il carisma di Milla, ma e' sicuramente piu' forte e decisivo, piu' determinante. Non a caso lo chiamano 'Mister Champions League'.  
Â   
