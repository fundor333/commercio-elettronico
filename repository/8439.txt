#titolo Gay irrompono in campagna, e' polemica - Mondo
Rick Perry torna al centro delle polemiche per colpa del suo ultimo spot, in cui si dichiara contro i soldati gay. Una posizione che ha provocato la dura reazione delle associazioni degli omosessuali con le stellette.    Nel clip Perry di fatto auspica il ritorno del principio ''Don't ask, don't tell'' abrogato da Obama, secondo cui i militari gay non avevano la liberta' di dichiarare apertamente la propria identita' sessuale. ''Non mi vergogno di essere cistiano. Ma non c'e' bisogno di andare a messa ogni domenica - dice il governatore del Texas nello spot - per sapere che c'e' qualcosa che non va in quel Paese in cui i gay possono apertamente essere militari e i nostri bambini non possono celebrare apertamente il Natale o pregare a scuola''.     Secca la replica del Servicemembers Legal Defense Network, un'associazione di avvocati che in questi anni ha assistito i soldati gay in tribunale: ''Prima di toccare quest'argomento, Perry dovrebbe fare meglio i suoi conti. Forse non sa che la maggioranza degli americani e' d'accordo con noi e con il diritto dei militari gay di servire con onore il loro Paese, senza doversi nascondere''. 
 SORELLASTRA GAY DI GINGRICH, VOTERO' PER OBAMA  - Newt Gingrich avanza nei sondaggi conquistando nuovi consensi. Ma c'e' un voto che non riuscira' a ottenere, quello della sua sorellastra, Candace Gingrich-Jones, lesbica, militante a favore dei diritti dei gay, che ha gia' annunciato che l'anno prossimo rivotera' per Barack Obama. In passato, la donna, che e' alla guida del Human Rights Campaign, s'e' sposata con la sua compagna. Ma al matrimonio non venne il fratello, fiero oppositore delle nozze tra gay.     Ai microfoni di Msnbc, Candace ha detto che tra lei e il famoso fratello, da sempre c'e' ''rispetto reciproco'', anche se la pensano in modo radicalmente diverso.      ''Quando parla dei diritti dei gay - ha aggiunto la donna -  credo fermamente che sia sulla strada sbagliata. Nei prossimi mesi lottero' con tutta me stessa perche' Obama possa essere rieletto, a prescindere da chi sara' il candidato repubblicano''. 
 
 FIGLIO DI LESBICA A BACHMANN, MAMMA NON VA CURATA  - Ha sfondato quota due milioni e mezzo di contatti in meno di 24 ore un video che sta mettendo in grave imbarazzo la campagna elettorale di Michelle Bachmann, l'eroina dei Tea Party, il cui marito psicanalista in passato ha promosso terapie per ''curare' i gay, trattando l'omosessualita' come una malattia.     Le immagini mostrano un bambino di otto anni, accompagnato dalla madre lesbica, che si avvicina timidamente alla Bachmann, durante la presentazione di un suo libro in South Carolina, nel momento tradizionale in cui la gente fa la fila per avere una copia firmata dall'autore.     Il piccolo mormora alla candidata repubblicana: ''Mia madre e' gay e non ha bisogno di essere curata''. Poi, la mamma, gli prende la mano e i due si allontanano, lasciando la Bachmann a bocca aperta, visibilmente sorpresa e allibita.  
