#titolo Cultura: Costa, sia priorità per presidenza irlandese - La voce degli Eurodeputati - ANSA Europa
  BRUXELLES - Priorità a cultura e creatività in Europa e approvazione della nuova programmazione nei prossimi sei mesi. È quanto ha chiesto Silvia Costa (Pd), relatrice per il Parlamento Europeo del programma Europa Creativa, che stabilisce misure e stanziamenti per il settore nel settennio 2014-2020, durante l’incontro di ieri con i Ministri della Cultura e dell’Educazione irlandesi, e ha ribadito oggi durante il Convegno “Impresa e Cultura, motori dell’Italia. 
   
 Idee nuove come carburante, prorietà intellettuale e Creative Europe 2014-2020 come additivi” organizzato a Torino da VeDro e Communitas 2002 con lo Studio Legale Improda. “In particolare – ha sottolineato l’eurodeputata – confido in un deciso impegno per la difesa del budget previsto, 1.8 miliardi di euro per il settennio. Risorse ancora limitate, ma che rappresentano un salto in avanti rispetto al settennio precedente del 37% e un’opportunità di sviluppo per il settore, tanto più arrivando all’approvazione del testo nel prossimo semestre". 
   
 La relazione Costa è stata approvata alla quasi unanimità in Commissione lo scorso 18 dicembre “in tempo utile per far parte del negoziato generale sui programmi multi annuali” – ha sottolineato Costa, che ha proseguito: “la valutazione dell’importanza strategica del settore culturale e creativo, la consapevolezza del suo potenziale per sostenere la qualità della vita dei cittadini europei, la valorizzazione del patrimonio tangibile e intangibile sono stati condivisi dalla grande maggioranza dei colleghi e ci hanno aiutato a non perdere di vista questa importante scadenza”. 
   
 Con questa relazione – conclude la relatrice – abbiamo reso più coerente il programma Europa Creativa con i suoi obiettivi strategici: più offerta, più diversità, più cultura per tutti i cittadini europei e più ampio partenariato con Paesi terzi nel rispetto della doppia natura della cultura come valore intrinseco e come sfida per lo sviluppo”. 
   
    
