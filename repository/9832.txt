#titolo Crociera letteraria per ragazzi alla scoperta volta celeste - Crociere e Traghetti - Mare
   (ANSA) - ROMA, 13 MAR - Giovani studenti a bordo per il primo Festival della Letteratura per ragazzi sul mare, AMare Leggere. Sulla rotta Civitavecchia-Barcellona-Civitavecchia sta per salpare una minicrociera letteraria che, dal 16 al 19 marzo ha fatto il pieno di adesioni da parte di scolaresche e liceali di tutta Italia al festival. 
 Quattro giornate a bordo della Cruise Barcelona animate da diverse attività formative per chi da grande vorrà fare lo scrittore, con lezioni del vincitore del premio Andersen Antonio Ferrara, o il fotografo oppure il giornalista. Nelle due notti di navigazione, sia all'andata che al ritorno, l'astronoma Elena Lazzaretto guiderà i baby-passeggeri alla scoperta del cielo stellato. Mentre il 17 marzo verrà illustrata la storia dell'Inno di Mameli attraverso uno spettacolo volto ad approfondire alcuni articoli della Costituzione. 
 L'iniziativa della nave e del primo Festival della letteratura per ragazzi sul mare è promossa dal periodico Leggere:tutti in collaborazione con Grimaldi Lines, Associazione nazionale Presidi, e Giffoni Film Festival che curerà in particolare il programma cinematografico. Arrivati a Barcellona sono previste numerose visite guidate secondo itinerari specifici per età.(ANSA)  
