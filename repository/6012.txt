#titolo  Usa: in crociera senza veli, 3 mila nudisti sulla Freedom  - Crociere e Traghetti - Mare
  (ANSA) - BERLINO, 10 FEB - Immaginate di trovarvi come Kate Winslet sulla prua di una nave da crociera, con il vostro Leo DiCaprio alle spalle. E immaginate la scena con i protagonisti senza vestiti. Tutto questo e' gia' realta': partita da  Fort Lauderdale , in Florida, con 3 mila nudisti a bordo, da ieri solca i mari caraibici la  Freedom , la nave della liberta', appunto. A organizzare la crociera, scrive Die Welt, per chi preferisce lasciare i vestiti in cabina - solo l'ultima e piu' partecipata di una lunga serie - l'agenzia texana Bare Necessities Tour and Travel.  
 Per otto giorni i passeggeri della nave di proprieta' della statunitense  Carnival Cruise Line  (quella di Costa Crociere) navigheranno le acque dei Caraibi rigorosamente senza veli. Con solo un paio di eccezioni: gli approdi nei porti e i pasti, comprese le cene di gala col capitano, cui sara' possibile presenziare anche in pantaloncini e maglietta.  
 Sulla Freedom la liberta' non sara' assoluta: niente 'love boat' vera e propria, nessuna scena di sesso in pubblico verra' ammessa. Si trattera' di una 'semplice' crociera per single, coppie e famiglie col piacere per il naturismo, come altrimenti si definisce il nudismo. Tutti serviti e riveriti da oltre 1180 membri dell'equipaggio, vestiti, corre l'obbligo di precisare: come riconoscere, altrimenti, il capitano da un cameriere? 
 Una vacanza da Guinnes: mai prima d'ora era stata organizzata una nave tanto grande per tali traversate 'nature'. Ma le richieste alla Bare Necessities Tour and Travel - che per circa 600 euro organizza viaggi simili dal 1992 - continuano a crescere, e l'offerta si adegua. Prima di tornare in Florida la Freedom raggiungera' Panama, toccando altre paradisiache localita' turistiche caraibiche. Prima tappa la messicana Couzumel, dove, neanche a dirlo, sull'Isola della Passione una spiaggia per nudisti aspetta assolata i suoi croceristi senza veli. (ANSA).  
