#titolo Advertising Age dedica la copertina a Olivier Francois - I Protagonisti - Motori
  ROMA - E' dedicata ad Olivier Francois, riconosciuto artefice della rinascita di Chrysler negli Stati Uniti, la copertina del piu' recente fascicolo del magazine Advertising Age, a suggello del riconoscimento di ''2012 Marketer of the Year'' che gli e' stato attribuito dall'autorevole rivista statunitense. Il valore del lavoro svolto da Francois sta nelle cifre: il Chrysler Group deteneva una quota dell' 8,9% negli Stati Uniti al momento in cui gli venne affidata, nel 2009, la responsabilita' del marketing. 
Adesso la quota e' dell'11,5 % con le vendite che - secondo l' Automotive News Data Center - nello scorso anno sono cresciute del 26% a fronte del calo del 36% nel 2009.     Nell'anno in corso, tra gennaio e ottobre, Chrysler ha venduto 1,38 milioni tra auto e light truck negli Stati Uniti, con una crescita del 23% rispetto allo stesso periodo del 2011 in un mercato che e' cresciuto, globalmente, del 14%. Quando arrivo' a Detroit nell'ottobre 2009 - ricorda l'articolo che Advertising Age dedica al manager franco-italiano - Olivier Francois non aveva idea di quale proposta Sergio Marchionne gli avrebbe fatto per convincerlo a lasciare la posizione di presidente e CEO del brand Lancia. Era il giorno del suo 47mo compleanno e Francois scopri', mentre aspettava in una camera d'albergo di incontrare Marchionne, lo stile dei commercial televisivi che venivano utilizzati da tutti i costruttori per supportare le loro campagne di vendita. ''Sembrava che gli americani si interessassero solo a prezzi che terminavano per 99'' ricorda il manager Chrysler nell'intervista ad Advertising Age, ma il fatto di poter valutare le problematiche della comunicazione e del marketing con ''un nuovo set di occhi'' gli permise di intuire la potenzialita' di messaggi e strategie assolutamente nuove per gli Stati Uniti ma comunque vicine allo spirito di questa nazione.     Sono nate cosi' celebri campagne e altrettanto celebri azioni di comunicazione, come quella caratterizzata dal claim ''Imported from Detroit'', la pubblicita' ''The Things We Make, Make Us'' per la Jeep Grand Cherokee, il video con il cantante Eminem (''Born of Fire'') usato durante il Super Bowl 2011 e il piu' recente ''Halftime in America'' che ha invece animato gli spot televisivi durante il Super Bowl 2012.  
