#titolo Moria di lamantini in mare Florida, colpa di alga letale  - Ambiente e Pesca - Mare
   (ANSA) - WASHINGTON, 12 MAR - La razza protetta delle vacche marine - o scientificamente i 'lamantini' - che popolano le acque dell'oceano al largo della Florida stanno morendo a decine. Colpa di una invasione senza precedenti delle temibili alghe marine rosse che emettono una sostanza paralizzante.  
 Da gennaio ad oggi - dicono gli esperti che stanno seguendo il fenomeno - almeno 174 vacche marine sono morte a causa del contatto con le microscopiche alghe apparse in un'area de Golfo del Messico dove migrano i lamantini. Le tossine emesse dalle alghe colpiscono il sistema nervoso centrale di pesci e altri vertebrati rendendo difficile il respiro e causando attacchi di tipo epilettico.  
 Le guardie costiere della Florida hanno salvato almeno una dozzina di vacche marine che mostrano segni della malattia e chiedono al pubblico di allertare gli esperti se animali in difficoltà vengono avvistati. (ANSA)   
