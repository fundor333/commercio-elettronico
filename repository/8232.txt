#titolo Confronto Monti-Bersani-Berlusconi su Sky - Politica
  ROMA - L'8 febbraio è stato individuato da Sky come data probabile per un confronto a tre tra i candidati premier Silvio Berlusconi, Mario Monti e Pierluigi Bersani. Lo ha annunciato Sarah Varetto, direttore del canale all-news di Sky Tg24. C'é la disponibilità dei tre leader. 
 "Abbiamo proposto l'8 febbraio, o comunque un giorno a ridosso di quella data, per il confronto tra Monti, Bersani e Berlusconi, da cui ora attendiamo risposta dopo aver ricevuto una prima disponibilità - spiega Sarah Varetto -. Riteniamo che quello sia un periodo buono per cominciare a tirare le fila e entrare nel vivo della campagna elettorale". 
 "Sarà un confronto con regole condivise e domande a tempo sui programmi di ciascuno e sui temi caldi che interessano la gente", aggiunge il direttore del canale all-news di Sky. Il confronto andrà in prima serata, oltre che su Sky, anche sul canale in chiaro Cielo. 
 TG5, INVITATI MONTI-BERSANI-BERLUSCONI A CONFRONTO  - Non solo Sky. Anche il Tg5 ha invitato formalmente nei giorni scorsi Silvio Berlusconi, Pier Luigi Bersani e Mario Monti a un confronto a tre in prima serata su Canale 5, "per consentire - informa una nota - a molti milioni di telespettatori di poter ascoltare scelte politiche dei diversi schieramenti. "Ci auguriamo - commenta Clemente Mimun, direttore del Tg5 - che la nostra proposta venga accolta in applicazione di un antico, ma mai superato, principio evocato da Luigi Einaudi, quello di conoscere per deliberare".  
