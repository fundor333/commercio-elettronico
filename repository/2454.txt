#titolo Auto, 52% italiani non la comprera' nei prossimi 3 anni - Industria e Mercato - Motori
  Roma - Crolla la 'propensione d'acquisto' dell'auto. In tempi che impongono sobrieta', oltre la meta' degli italiani non pianifica di acquistare una nuova vettura nei prossimi anni e, anzi, cerca di ridurre l'uso della macchina spostandosi con i mezzi pubblici o in bici per contenere le spese, sempre piu' alte a causa dell'impennata dei carburanti. I dati che emergono dalla XX edizione del ''Rapporto auto'', stilato dal Censis e dall'Aci, sono quelli che gia' da tempo evidenziano un settore in ginocchio. Nei primi 11 mesi del 2012 le vendite di auto nuove sono scese del 20% e l'usato ha registrato un -10%, mentre aumentano le rottamazioni (+3%), che sono superiori in numero alle macchine comprate. Le premesse per un'inversione di tendenza sembrano non esserci, almeno se si guarda all'attuale propensione d'acquisto degli italiani. Solo il 3,7%, infatti, pensa di comprare un'auto nuova nel 2013, mentre il 52,6% non intende acquistarla nei prossimi tre anni. L'auto nuova ne esce come un lusso a cui, per ora, si puo' rinunciare. 
 Ma un lusso appare anche la gestione del veicolo che si possiede gia'. Tra spese fisse e variabili, tenere un'auto costa in media 3.425 euro all'anno, il 4,4% in piu' rispetto al 2011. A pesare e' l'Rc-auto, aumentata del 3,2% a 738 euro in media, ma soprattutto il carburante: quest'anno la benzina e' salita del 16%, e dal 2010 il pieno e' diventato piu' caro del 25%. In questo quadro gli italiani riducono l'uso delle quattro ruote. I km percorsi scendono del 5-7% e di conseguenza cala anche la spesa in carburante. Se non si rinuncia al piacere della guida nei weekend, con l'uso dell'auto che torna a salire nei giorni festivi, per andare al lavoro ci si affida sempre di piu' ai mezzi pubblici e alla bici. Quest'ultima supera l'auto per unita' vendute, rileva il Censis, certificando una tendenza che si era iniziata a vedere l'anno scorso (1.750.000 le bici acquistate nel 2011 secondo Confindustria Ancma contro 1.748.143 auto immatricolate secondo il ministero dei Trasporti). Le buone notizie non mancano. Si registra una diminuzione di incidenti (-2,7%) e morti (-5,6%) sulle strade, e per non pagare le multe gli automobilisti mettono in atto comportamenti piu' virtuosi. Tuttavia l'uso maggiore della bici porta a un aumento dei ciclisti deceduti (+7,2%) e feriti (+11,7%) in incidenti stradali. Le bici diventano cosi' il terzo veicolo, dopo auto e moto, con il maggior numero di conducenti morti.  
