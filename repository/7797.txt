#titolo 'Ciaspolcup' per provare divertimento racchette da neve - Spettacoli e Sport
  (ANSA) - AOSTA, 12 GEN - La passione crescente per le 'ciaspole' e' una delle novita' delle ultime stagioni invernali, un fenomeno in grande crescita per numero di praticanti che trova la sua consacrazione in Valle d'Aosta con la 'Ciaspolcup', circuito di gare non solo per atleti ma rivolto anche alle famiglie e ai bambini. 
'Ciaspolcup' infatti, e' nata sia per consentire ad atleti di alto livello di misurarsi sotto il profilo della prestazione fisica, sia con l'obiettivo di coinvolgere tutti coloro che si avvicinano alla disciplina per promuovere la semplicita' ed il fascino di muoversi con le racchette da neve nello scenario incontaminato della natura valdostana. Ogni tappa prevede diversi chilometraggi cosi' da permettere in ogni 'gara' di avere atleti elite ma anche adulti e bambini che vogliono trascorrere una giornata in montagna, avvicinandosi ad un'attrezzatura semplice, in un contesto stimolante e divertente. 
A conferma dell'aspetto ludico-sportivo dell'iniziativa, dopo ogni prova e' previsto un momento convivale con un buffet sul posto e la cerimonia di premiazione per le tre categorie 'uomini', 'donne' e 'bambini'. Inoltre, alcune gare si svolgeranno nel tardo pomeriggio, quando il sole sara' gia' tramontato, per aumentare ancor di piu' la sensazione di avventura. 
Dopo i primi due appuntamenti a Champdepraz e Valtournenche il circuito proseguira' con le tappe di Introd (27 gennaio), Chamois (2 febbraio), Ayas (9 febbraio), Gressoney-Saint-Jean (16 febbraio) e Fontainemore (23 febbraio) prima di chiudersi con l'ultima gara in Valdigne, tra La Thuile e Morgex (17 marzo). Per maggiori informazioni www.csainvalledaosta.it. 
(ANSA).  
