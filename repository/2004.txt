#titolo Nascera' la chiesa della Resurrezione - Cronaca
L'AQUILA - Si chiamera' ''chiesa della Resurrezione'' la nuova struttura da realizzare in suffragio alle 308 vittime del terremoto dell'Aquila: un progetto presentato oggi, a un anno esatto dal sisma. Si tratta di una struttura innovativa, realizzata con una membrana tralucente in fiberglass, dotata di dispositivi antisismici.     
 Intento del progetto, a firma di Enzo Eusebi, e' realizzare un monumento a ricordo del terremoto del 2009, cosi' come la chiesa di Santa Maria del Soccorso - conosciuta come ''delle Anime Sante'' - lo fu per le oltre 3.000 vittime del sisma del 1703.    E proprio davanti alla basilica delle Anime Sante, in piazza Duomo si e' svolta la presentazione del progetto, alla presenza dell'arcivescovo Giuseppe Molinari e del vescovo ausiliare, Giovanni D'Ercole. ''All'inizio - ha spiegato Molinari - siamo stati tutti concordi che la priorita' assoluta fosse quella di assicurare ai cittadini un alloggio, ora sono gli stessi cittadini a chiederci luoghi di culto''.     
 Per la chiesa, che verra' realizzata nell'arco di 12 mesi, ancora non si conosce un'ubicazione. E' possibile che sorgera' nei pressi di una delle nuove aree del progetto Case.  
