#titolo A fossili fondi 3 volte superiori a rinnovabili - Energie Tradizionali - Ambiente&Energia
  ROMA - Troppi fondi alle energie fossili: secondo l'Earth Policy Institute (EPI), che si basa sui dati  della International Energy Agency (IEA) nel 2011 alle fonti convenzionali sono andati ben 620 miliardi di dollari, mentre  alle rinnovabili appena 88. L'Epi nel sottolineare come  i combustibili fossili godano di aiuti pubblici tre volte superiori alle energie alternative, punta il dito contro le politiche dei governi che a parole combattono il cambiamento climatico e nei fatti erogano sussidi alle fonti maggiormente responsabili. 
Secondo le indagini gli Stati, con in testa Iran, Arabia Saudita, Russia, India e Cina, avrebbero aumentato nel 2011 del 20% i sussidi pubblici ai combustibili fossili a 623 miliardi di dollari, di cui 100 alla produzione e 523 al consumo.     I sussidi alle fossili hanno assunto varie forme riconducibili a due tipologie: gli incentivi alla produzione (franchigie e altri sgravi fiscali a chi estrae petrolio, gas e carbone ad esempio) e incentivi al consumo (sconti sulle bollette o sul pieno alla stazione di rifornimento).  Resta il  petrolio  la fonte piu' ''sostenuta'' con 285 miliardi di dollari. Segue il gas con 104 miliardi, mentre si conferma la ''cenerentola'' il carbone con 3 miliardi di dollari. In testa ai paesi mecenati delle fonti sporche  sono gli stessi produttori, Emirati arabi, Kuwait, Katar  e Arabia Saudita in testa.  
