#titolo Appello Hedegaard, serve responsabilita' su prezzo CO2 - Istituzioni e UE - Ambiente&Energia
  BRUXELLES - "In un giorno in cui il prezzo del carbonio è sceso anche sotto i tre euro deve essere chiaro a tutti che quando la Commissione aveva avvertito che il Mercato europeo delle emissioni (Ets) sarebbe potuto cadere in modo drammatico, non era un falso allarme ma una possibilità reale. Questo non è il momento di mettere da parte la proposta di rinviare la messa all'asta di un lotto di quote di CO2": così avverte la commissaria Ue per i cambiamenti climatici Connie Hedegaard. 
"Al contrario - prosegue la commissaria - questa dovrebbe essere l'ultima chiamata sia per i governi che per il Parlamento europeo ad agire in modo responsabile e dare sostegno al rinvio dell'asta di una parte di quote". 
La Hedegaard sottolinea inoltre come l'Ets sia lo strumento più efficiente delle politiche del clima europeo e ricorda quante siano le grandi economie che stanno seguendo l'esempio Ue nello stabilire sistemi Ets similari, come ad esempio l'Australia, la Corea, la California, la Cina.  
