#titolo Il delegato Daniela Nugnes: 'l'agricoltura campana riparte dal nuovo Psr' - Speciali - Terra&Gusto
  Tanto e' stato fatto, ma tanto ancora si puo' fare. Il consigliere delegato all'Agricoltura della Regione Campania, Daniela Nugnes, chiude con successo il Programma di sviluppo rurale (Psr) 2007-2013. Ma il lavoro non finisce qui e in questi giorni sulla scrivania c'e' gia' il nuovo piano per il 2014-2020. L'assessorato ha pronta una vera e propria task force, un gruppo che lavorera' alla programmazione dei prossimi anni e che si concentrera', in particolare, su quelle che la Nugnes definisce le criticita' dell'ultimo Psr. 
''La Regione Campania - dice - ha dimostrato di essere virtuosa, di essere capace di programmare. Eppure qualche appunto bisogna farlo, molto ancora si puo' fare ed e' per questo che riprenderemo il nostro lavoro proprio dagli errori e dalle criticita'''. E la Nugnes ha le idee molto chiare su che cosa deve migliorare nella programmazione del nuovo Psr. Tre i punti fondamentali che le stanno piu' a cuore: maggiori investimenti per il settore fitosanitario, misure per gli imprenditori e una piu' equa distribuzione delle risorse sul territorio. 
''Gli interventi sul fitosanitario sono necessari - dice la Nugnes - In questo periodo bisogna fare attenzione a tutto cio' che arriva da fuori, ai tanti organismi nocivi e perlopiu' sconosciuti che arrivano nel nostro Paese come successo, per esempio, nel comparto della castanicoltura. E' importante mettere a disposizione dei fondi per la prevenzione e la lotta e farlo anche in fretta per evitare ritardi e i conseguenti problemi che ne deriverebbero''. Un altro punto importante per il consigliere delegato all'Agricoltura e' il rapporto con l'imprenditoria privata. 
''Bisogna immaginare misure ad hoc - dice - Fermo restando l'impegno a favore degli Enti locali per i quali abbiamo ottenuto un parziale scorrimento delle graduatorie sbloccando l'overbooking, bisogna essere ancora piu' al fianco degli imprenditori agricoli dando delle risposte meno evanescenti e piu' concrete. Da Bruxelles arrivano delle indicazioni precise, bisogna premiare in particolare le grandi imprese o quelle piccole e medie che scelgono di lavorare in sinergia per arrivare sui mercati esteri dato che non e' piu' pensabile guardare al solo mercato interno. In particolare, non si deve dimenticare il necessario sostegno alle imprese tabacchicole che patiscono la crisi del comparto e per le quali sono stati assunti impegni gia' dinanzi alla Commissione di Bruxelles''. 
Infine, ultima questione a cui il delegato all'Agricoltura Nugnes tiene molto, e' la piu' equa distribuzione delle risorse sul territorio. 
''Solo il 3% delle risorse - dice - cade su Napoli eppure il settore florovivaistico, per esempio, e' tra i primi in Italia, vendiamo addirittura i tulipani all'Olanda. Stesso discorso per il Casertano, l'antica Terra di lavoro, dove ricade solo il 7% delle risorse. Bisogna pensare a una piu' equa ridistribuzione delle risorse e bisogna intervenire tenendo presenti le esigenze reali del territorio. Per questo - aggiunge - abbiamo pensato a un gruppo di lavoro per il nuovo Psr. La programmazione non puo' essere inventata o calata dall'alto e questo sara' uno strumento che servira' a incentivare la concertazione con le organizzazioni professionali e con i sindacati''  
