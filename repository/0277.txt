#titolo Poche le novita', attesa per Galaxy S4  - Speciali
Di Titti Santamato   
 Cresce l'ecosistema di smartphone e tablet, diventano più aggressive le aziende asiatiche, l'attenzione è sempre più puntata sulle reti superveloci Lte, si consolida la tecnologia che permette i pagamenti via cellulare. Sono questi alcuni trend emersi da questa edizione del World Mobile Congress, la più importante fiera della telefonia che si svolge ogni anno a Barcellona e che si chiude oggi. Un appuntamento, come il Ces di Las Vegas, che rimane sempre un punto di riferimento per il settore della tecnologia ma che col tempo si sta svuotando di grandi annunci. 
 Un po' per via delle anticipazioni oramai sempre più frequenti in rete, un po' perché i big dell'hi-tech sembrano sempre più preferire, in stile Apple, eventi singoli per il lancio dei prodotti. Non è un caso che a due settimane di distanza dalla conclusione di questa kermesse, il 14 marzo, potrebbe arrivare il Galaxy S4, la nuova versione dello smartphone con cui Samsung gareggia da tempo con l'iPhone. Uno delle tendenze dell'appuntamento di Barcellona è stato il consolidamento del connubio Nokia-Windows 8 Phone. 
 L'azienda finlandese ha portato, infatti, due nuovi smartphone della serie Lumia a prezzi 'democratici' (279 e 139 euro) con a bordo il nuovo sistema operativo di Microsoft. Un'altra bella novità è la sfida di Mozilla ai big con il suo Firefox Os, il sistema operativo 'aperto' per il mobile. Al WMC si è visto anche il tablet supersottile di Sony Xperia Z (spesso solo 6,9 millimetri). E i prodotti delle aziende cinesi, Huawei e Zte, sempre più protagoniste. La prima ha presentato lo smartphone 4G Lte più veloce al mondo, l'Ascend P2 (con schermo Corning Gorilla Glass da 4,7 pollici); la seconda ha portato il Grand Memo con maxi-schermo da 5,7 pollici - in pratica un 'phablet' - e fotocamera posteriore da 13 megapixel. 
 Gli smartphone con la rete Lte intanto crescono a ritmo esponenziale perché aumenta la richiesta: oggi gli utenti sono 65 milioni, l'anno scorso erano appena 10 milioni e, entro il 2018, dovrebbero raggiungere quota 6 miliardi, secondo le stime di Ericsson. Altro trend che si sta consolidando è quello dei cellulari equipaggiati con Nfc (Near field communication), la tecnologia che permette i pagamenti via mobile. In Italia e in Europa non è ancora sviluppata ma ha un potenziale enorme perché è veloce e consente di evitare le code (Visa e Samsung si sono già alleate). 
 Tra i big, al World Mobile Congress non ha fatto mancare la sua presenza Samsung: ha lanciato il Galaxy Note 8.0, praticamente la risposta al mini iPad di Apple, ma ha tenuto in serbo le carte migliori per l'immediato futuro. Sono sempre più insistenti, infatti, i rumors che l'azienda coreana lancerà l'atteso Galaxy S4 in un evento dedicato a New York il 14 marzo. Lo smartphone è il diretto concorrente dell'iPhone Apple. Dal suo canto Cupertino, non starà a guardare: dalla primavera al prossimo autunno ha una fitta roadmap di annunci. Dall'iTv, all'iWatch, ai nuovo iPad e iPhone, la sfida sta per ripartire.  
