#titolo La Siria mincaccia il Libano: colpiremo se ci saranno altre infiltrazioni terroristiche - Mondo
La Siria mette in guardia il Libano: se continueranno le infiltrazioni  "terroristiche", Damasco e' pronta a colpire in territorio libanese. Intanto,  nel cuore della capitale siriana sono scoppiati "violenti combattimenti" tra  ribelli e forze governative. Lo affermano gli attivisti anti-regime. 
 PARIGI  - Francia e Gran Bretagna chiederanno di anticipare la prossima riunione del'Ue sull'embargo sulle armi alla Siria, e in caso di assenza di unanimità forniranno da sole, a titolo nazionale, degli armamenti ai ribelli. Lo ha affermato il ministro francese degli Esteri, Laurent Fabius, parlando alla radio France Info. 
"Non possiamo accettare - ha aggiunto Fabius - che ci sia questo squilibrio con da un lato l'Iran e la Russia che forniscono delle armi a Bachar al Assad e dall'altro lato dei ribelli che non possono difendersi. Levare l'embargo è uno dei soli mezzi che restano per far avanzare politicamente la situazione". 
Un funzionario della Ue è stato ucciso ieri durante un bombardamento alla periferia di Damasco. Lo ha annunciato l'alto rappresentante per la Politica Estera Catherine Ashton. Il funzionario della delegazione Ue in Siria che si occupava di aiuti umanitari, Ahmad Shihadeh, è rimasto ucciso da un lancio di razzi nel sobborgo di Deraya a Damasco mentre stava consegnando aiuti umanitari. Ashton è anche tornata a chiedere "a tutte le parti" di compiere "passi urgenti per fermare le violenze" che hanno provocato "oltre 100mila vittime innocenti e oltre un milione di rifugiati". 
 BAMBINI USATI COME SCUDI UMANI  Un numero sempre maggiore di bambini in Siria viene reclutato da gruppi armati, da entrambe le parti in conflitto, per essere usati come staffette al fronte o peggio ancora, come scudi umani. E' quanto denuncia il nuovo rapporto di Save the Children dal titolo 'Bambini Sotto Tiro' diffuso oggi. Dopo due anni di violenze, il rapporto denuncia l'impatto devastante della guerra sui bambini, che faticano a trovare il cibo, a decine di migliaia sono costretti a vivere nascosti in fienili, parchi o nelle grotte, senza servizi igienici, e senza scuola, perché la gran parte degli insegnati sono fuggiti. In un paese dove il 90% dei bambini andava a scuola (la percentuale più elevata del Medio Oriente), più di 2000 scuole ora sono state distrutte o danneggiate, altre vengono utilizzate come rifugio. In alcune zone, con il prezzo del combustibile salito del 500%, i giorni più freddi dell'inverno hanno costretto gli sfollati a bruciare i banchi per potersi scaldare, in un circolo vizioso che toglie anche in questo modo futuro ai bambini. Le drammatiche condizioni dei bambini in Siria risultano evidenti nelle testimonianze raccolte tra i minori rifugiati in Turchia : 1 bambino su 3 è stato aggredito, percosso o raggiunto dagli spari prima di fuggire, quasi un terzo dei minori è solo perché è stato separato dalla famiglia, e con 5.000 vittime del conflitto ogni mese 3 bambini su 4 hanno sperimentato direttamente la morte di un familiare o di un amico stretto. Per molti ci sono segni evidenti delle gravi conseguenze psicologiche di quello che hanno vissuto. "Per milioni di bambini siriani, l'innocenza dell'infanzia é stata spazzata via dalla cruda realtà di una guerra viziosa alla quale cercano di sopravvivere in qualche modo," spiega Valerio Neri, direttore generale di Save the Children Italia. E' ora di dire basta tutto questo, perché la vita di troppi bambini in Siria è sempre più vicina a un punto di non ritorno. Dobbiamo fermare le violenze e consentire l'accesso degli aiuti in tutto il territorio", ha aggiunto.  
