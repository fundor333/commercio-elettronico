#titolo Grillo lancia Di Pietro: 'Sia presidente della Repubblica' - Politica
"E' l'unico in Parlamento che si è opposto in tutti questi anni al Berlusconismo" ed è un uomo "onesto". Pertanto, secondo quanto si legge nel blog di Beppe Grillo è il leader dell'Idv Antonio Di Pietro l'uomo "giusto" per il Quirinale. 
 "Di Pietro ha commesso degli errori, ha inserito nel suo partito persone impresentabili come De Gregorio e Scilipoti, ha evitato, per scelte forse tattiche, prese di posizioni nette su Tav e G8, ma lui solo in Parlamento ha combattuto il berlusconismo", scrive Grillo nel suo blog. "Lo ha fatto con armi spuntate, con una truppa abborracciata tenuta insieme unicamente dalla sua testardaggine e caparbietà. 
 E' sempre stato un isolato, mal sopportato dai pdmenoellini e odiato da tutti gli altri. Ha confuso talvolta la politica con la realpolitik e cercato un compromesso impossibile con partiti corrotti e in via di estinzione. Si è fidato troppo di persone a lui vicine, di signor nessuno che ne hanno sfruttato la popolarità assecondando in modo acritico ogni sua richiesta", prosegue il leader del M5S. E, sottolinea, "ha allevato, forse consapevolmente, piranha e squali che pensava di tenere a bada e che ora mostrano le loro fauci. Però, in questi lunghi anni di inciucio tra il Pdl e il Pdmenoelle, senza di lui, in Parlamento si sarebbe spenta anche l'unica flebile luce rimasta accesa. La Camera non sarebbe stata differente dall'aula sorda e grigia evocata da Benito Mussolini o dall'attuale obitorio della democrazia di Rigor Montis". "Il suo 'Caro presidente che non c'è' rivolto allo psiconano e gli attacchi ai servi del berlusconismo sono gli unici lampi di luce che meritano di essere ricordati nel peggior Parlamento dell'Unità d'Italia, un luogo immondo popolato da pregiudicati e piduisti, da nemici dichiarati della democrazia. Può essere - scrive ancora Beppe Grillo - che Tonino abbia lanciato dei referendum pro domo sua, ma se abbiamo potuto votare contro il nucleare di Casini, Bossi, Fini e Berlusconi lo dobbiamo a lui che ha raccolto e validato le firme necessarie". "Solo per questo - assicura il comico - dovremmo dirgli grazie". 
 "Il Lodo Alfano, che anche un bambino avrebbe dichiarato incostituzionale, ma non il presidente della Repubblica, fu criticato e osteggiato in solitudine da Di Pietro nel silenzio dei Bersani, dei D'Alema e con il plauso dei Cicchitto e dei Gasparri. L'uomo ha un caratteraccio, non ascolta nessuno - sostiene Grillo - ma è onesto. Quando ha dovuto affrontare il giudizio di un tribunale lo ha fatto senza esitazioni e ne è sempre uscito prosciolto. Quanti in Parlamento possono dire altrettanto? Chi può scagliare la prima pietra? Nessuno". 
 "Nel 2013 Napolitano decadrà - conclude - per ora è l'unica buona notizia certa. Il mio auspicio è che il prossimo presidente della Repubblica sia Antonio Di Pietro, l'unico che ha tenuto la schiena dritta in un Parlamento di pigmei. Chapeau!". 
 DI PIETRO, RESTO AL COMANDO NAVE,NON AMMAINO BANDIERA  - "Non abbandonerò mai la nave IdV: rimarrò al suo comando fino alla fine, ovvero fino a quando non troveremo insieme una persona che lo farà con altrettanto amore e passione": così Antonio Di Pietro. "L'IdV continuerà ad esistere e lottare per le battaglie di legalitàe democrazia. Nessuna intenzione di ammainare la bandiera!". 
 "Certo, tutti quelli che nell'IdV, fino ad oggi, ne hanno approfittato e speravano di poterne approfittare ancora per riciclarsi, con abili manovre di trasformismo politico, fanno bene ad essere preoccupati. Perché - aggiunge Di Pietro sul suo Blog - sono effettivamente arrivati al capolinea all'interno del partito. E' bene che costoro si preparino a traslocare altrove, giacché il Congresso prossimo venturo che ci aspetta non è, né può essere, riservato solo agli amici e agli amici degli amici. Insomma, a coloro che portano un mucchietto di tessere ogni tanto solo per assicurarsi una ricandidatura e una poltrona, sfruttando il lavoro e lo sforzo dei tanti, tantissimi militanti e dirigenti perbene che hanno fatto il loro dovere civico dentro il partito. A costoro ribadisco: state sereni che l'IdV continuerà ad esistere e a lottare per le proprie battaglie di legalità e democrazia nel nostro Paese. Nessuno ha intenzione di ammainare la bandiera! Certo, quanto prima, e sicuramente in occasione del Congresso, toglieremo anche il mio nome dal simbolo ma questo solo perché, una volta eliminate le mele marce e i tanti "mosconi verdi" che erano saliti sul nostro carro, saremo tutti in grado di camminare a testa alta senza più il pericolo di coltellate alle spalle". 
 DI PIETRO, CARO BEPPE, FACCIAMO PAURA PERCHE' NEL GIUSTO  - "Caro Beppe, hai visto che casino sta venendo fuori a seguito della mia intervista di questa mattina su Il Fatto Quotidiano? E, soprattutto, del tuo successivo post in cui hai affermato che mi vedresti bene a fare il Presidente della Repubblica? Troppa grazia Sant'Antonio, direbbe mia sorella Concetta. E non mi pare proprio il caso di insistere. Però, il tuo paradosso ha certamente colto nel segno, se è vero, come è vero, che si è scatenato il mondo intero contro di noi". Lo scrive sul suo blog il presidente dell'Italia dei Valori, Antonio Di Pietro. "Tutto l'establishment istituzionale ce l'ha con te per la tua proposta che reputano oscena. E, buona parte dei dirigenti 'nominati' del mio partito, questi sì graziati da Sant'Antonio, se la sta facendo sotto temendo che una rinnovata accoppiata fra me e te metterebbe fuori automaticamente i riciclati, che pure si sono infilati nell'Italia dei Valori. Stiano tranquilli e sereni coloro che in Italia dei Valori ci sono venuti e ci stanno per amore e per passione di questo partito e di tutto il lavoro che abbiamo fatto insieme in questi anni (Travaglio in un esemplare editoriale di ieri ne ha fatto una sintesi meditata). Io non abbandonerò mai la nave IdV e rimarrò al suo comando fino alla fine, ovvero fino a quando non troveremo insieme una persona che lo farà con altrettanto amore e passione". 
 "Caro Beppe, insomma e in conclusione: come mai una mia sola semplice e sincera intervista per elogiare il buon lavoro dei militanti di M5S e il tuo post di solidarietà alla mia persona hanno scatenato tanta preoccupazione? In fondo - continua Di Pietro sul suo Blog - io e te non ci siamo nemmeno sentiti, né parlati in questi giorni e men che meno abbiamo concordato, come invece qualcuno vorrebbe far credere, ciò che pubblicamente abbiamo affermato singolarmente. Sappiamo bene, tutti e due, che l'IdV e il M5S, probabilmente, andranno ognuno con il proprio simbolo al prossimo appuntamento elettorale. Ma ciò non toglie che sento il bisogno di ribadire il mio pensiero: rispetto ai tanti politici di professione, che hanno rovinato l'Italia in tutti questi anni, è un bene per il Paese che sia scoppiata la reazione della società civile. Una reazione che anche tu, Beppe, anzi soprattutto Tu in questo periodo, hai saputo amalgamare e rappresentare". 
 DE MAGISTRIS, SERVE QUALCOSA DI MOLTO INNOVATIVO  - "C'é bisogno di qualcosa di molto innovativo. Di Pietro sta facendo un importante giro di boa e se stavolta sbaglia pagherà le conseguenze anche nel futuro". Il sindaco di Napoli, Luigi De Magistris, risponde così, a 'Servizio pubblico', alla domanda se l'Idv ora dovrebbe sciogliersi. "Oggi - prosegue De Magistris - è il momento di grandi radicalità". "Credo però che non sia più sufficiente cambiare l'Idv ma serve più proposta politica, anche per quanto riguarda Grillo", conclude. Tra le possibilità che De Magistris vede per cambiare l'attuale panorama politico c'é quella di "mettere insieme tutti quelli che nei partiti stanno, magari da tempo, facendo del bene nel Paese". Per quanto riguarda gli attacchi che sono arrivati da più parti ad Antonio Di Pietro, De Magistris osserva: "Se ti metti contro il sistema, il sistema si mette quasi sempre contro di te". "Non credo però - sottolinea il sindaco di Napoli eletto con l'Idv - che i vertici dell'Idv abbiano voglia di tutto questo grande cambiamento". 
 'BASE' ONLINE BOCCIA DI PIETRO A COLLE -  Piaggia di commenti al post del comico genovese che candida Di Pietro al Quirinale. La maggior parte, però, critica apertamente questa ipotesi specie dopo la puntata di domenica di 'Report'. "Cari amici - scrive Andrea P. - questa volta avete sbroccato alla grande! Pur riconoscendo i meriti di Di Pietro come mai non parlate delle PROVE portate dalla Gabanelli? Addirittura presidente della Repubblica?". E ancora: "Beppe hai visto Report di domenica?", si limita a chiedere Antonio P. Mentre Maria P. ironizza: "Il figlio di Di Pietro dove lo mettiamo? Ai lavori pubblici?". 
 C'è però anche chi va oltre e intravede nell'uscita di Grillo un'apertura ad alleanze con l'Idv. "Facevate prima - dice Simone S - a scrivere: Che ne pensate se il moVimento per le politiche si allea con Di Pietro? era più diretto. Nulla togliendo al sig. Di Pietro, però mi chiedo, il moVimento non era senza alleanze?". "Beppe - attacca Fabrizio G. - se non credi che per il movimento sia arrivato il momento di camminare con le sue gambe, se non credi nel liquid feed-back, se non credi nella meritocrazia interna, se non credi che il movimento debba aprirsi a personaggi di competenza e onestà conosciuta, in grado insieme a te di farlo crescere, mollalo 'sto cavolo di movimento, e lascialo al suo destino''. 
 Ma c'è anche chi appoggia la proposta e va anche oltre: "Antonio Di Pietro presidente della Repubblica - scrive un webnauta che si firma Sereno.Despero da Napoli - agli Interni de Magistris e Saviano alla Pubblica Istruzione. Ingroia alla Giustizia e Grillo primo ministro e ministro del Tesoro ad interim".  
