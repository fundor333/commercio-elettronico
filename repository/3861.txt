#titolo Bersani attacca Renzi, no consigli da chi ha base alle Cayman - Politica
  dell'inviata Criastina Ferrulli 
 Pier Luigi Bersani aveva scelto il Cern di Ginevra come prima tappa, il 19 ottobre, della sua campagna per parlare della ''bella Italia'' che sforna ricercatori e innovatori. Ma il paradosso ha voluto che la Svizzera, paradiso fiscale in Europa, e' diventata la sede del violento attacco del leader Pd contro certa finanza di ''banditi tra virgolette''. ''Chi a base alle Cayman non potrebbe dare consigli'', e' l'affondo di Bersani contro Davide Serra, titolare del Fondo Algebris e organizzatore della cena tra Matteo Renzi ed esponenti del mondo bancario e finanziario milanesi. Ma il sindaco non ci sta: ''La finanza e' forte se la politica e' in ginocchio'' reagisce alludendo anche al rapporto tra la sinistra toscana e Mps e sfidando Bersani ad un confronto sul tema. 
 Mentre ancora infiamma lo scontro sulla rottamazione, con Massimo D'Alema che con un 'che fai, mi cacci?' di finiana memoria, accusa il sindaco ''di voler sfasciare tutto'', le primarie trovano nel rapporto tra politica e finanza, e implicitamente sui fondi per la campagna delle primarie, un altro campo di battaglia. Giorgio Gori, king maker della sfida renziana, prova a correre ai ripari precisando di non conoscere Serra e la sede fiscale alle Cayman del suo fondo. Precisazione che non ferma Bersani, convinto che l'Italia si possa rialzare solo con ''una scossa morale''. ''Non lo dico per Renzi - premete - ma se in giro per il mondo si pensa che l'Italia e' un Paese talmente indebolito da poterselo comprare a poco prezzo, si sbagliano''. Certa finanza ''non trasparente'', fatta di gente che il segretario Pd si spinge a definire ''banditi tra virgolette'', ha gia' avuto per Bersani ''un po' troppa mano libera in questi anni''. Il motivo per Matteo Renzi, pero', non e' che ''la finanza e' buona o cattiva'' ma che la politica ''non e' stata autorevole e non ha saputo mettere i giusti paletti''. 
 Il segretario Pd, volato a Ginevra su un aereo low cost, ''altro che - punzecchia - il jet privato'' usato da Renzi, vorrebbe che i riflettori della giornata fossero accesi sui problemi della ricerca, sul valore dei ricercatori italiani. E sulla necessaria correzione di rotta dell'Europa, punto sul quale discute sia con il direttore generale dell'Ilo, Guy Rider, sia con il direttore del Wto, Pascal Lamy. Ma per tutto il giorno Renzi lo incalza arrivando a sfidarlo ad un confronto pubblico su banche e finanza ''ad una casa del popolo - ironizza su Twitter - senza scomodare le Cayman''. Il sindaco di Firenze rivendica senza imbarazzi la cena milanese e contrattacca: ''Bersani mi ha affettuosamente suggerito di stare attento alle banche. Sono ancora una volta d'accordo con lui. E' un mondo che deve avere un rapporto diverso dal passato con la politica. Basta guardare a qualche istituto della mia regione per capire che una certa politica ha combinato soprattutto guai. Noi non faremo come loro''. 
 Se ne riparlerà al confronto pubblico che Renzi vuole a due su banche e finanza mentre Bersani lo vuole su tutto e con tutti gli sfidanti delle primarie. A questo faccia a faccia, Nichi Vendola dice che assisterà dal pubblico. Non senza prima chiarire, se mai ce ne fosse bisogno, da che parte sta: ''Sulle Cayman Bersani ha detto una frase di peso, Mentre a Renzi, avendo esaurito il repertorio della rottamazione, resta poco nel vocabolario''.  
