#titolo Psr Campania: 4 assi di intervento per cambiare il volto dell'agricoltura - Speciali - Terra&Gusto
  Miglioramento della competitivita' del settore agricolo e forestale, miglioramento dell'ambiente, dello spazio rurale, della qualita' della vita e diversificazione dell'economia rurale e approccio Leader. Quattro direttrici di intervento per cambiare faccia all'agricoltura campana. Si tratta dei 4 assi di intervento del Piano di sviluppo rurale (Psr) della Campania che per il 2012 ha impegnato il 92% delle risorse e prevede di chiudere con una spesa certificata superiore di 19 milioni di euro rispetto alla soglia di disimpegno. Un fiume di denaro proveniente da Bruxelles con un solo obiettivo: ristrutturare e ammodernare le imprese e le risorse umane a disposizione.  
Una quarantina le misure specifiche, compresi i bandi per i gruppi di azione locale o per le attivita' a cura delle associazioni o quelle a cura delle ATS o le misure dedicate ai corsi di formazione. A questi poi si aggiungono i Progetti integrati di filiera (Pif) e i Progetti integrati rurali per le aree protette (Pirap).  
Complessivamente il Psr ha gestito quasi 25mila istanze di finanziamento all'anno. Oltre il 56% dei pagamenti compressivi del programma, per circa 248 milioni di euro, e' destinato all'ammodernamento delle imprese, al ricambio generazionale, alla formazione e all'introduzione di innovazioni dei processi imprenditoriali e delle produzioni. Oltre 73 milioni di euro sono stati messi a disposizione, invece, di quelle imprese che vogliono affrontare la crisi attraverso azioni di diversificazione delle produzioni. Anche sul fronte degli investimenti pubblici, il Psr ha messo a disposizione degli Enti pubblici che vogliono realizzare opere tese a preservare il territorio agricolo e a migliorare le condizioni di vita nelle aree rurali 374 milioni di euro nel periodo 2007-2012 con un livello di esecuzione finanziaria del 34%. Un risultato possibile anche grazie allo sforzo dell'Amministrazione regionale che ha assicurato con risorse proprie la copertura dell'Iva sostenuta a titolo definitivo dagli Enti pubblici che hanno attivato gli investimenti. Altro obiettivo del Programma e' l'attenuazione dell'impatto ambientale delle attivita' agricole. Per questo obiettivo, fino al 2012, sono stati veicolati alle imprese oltre 302 milioni di euro destinati ad incentivare tecniche di produzione a basso impatto ambientale, azioni di miglioramento del benessere degli animali nelle produzioni zootecniche, l'imboschimento e, grazie alla compensazione del reddito, il mantenimento delle piccole imprese in contesti difficili e ambientalmente sensibili. Per rispondere alle esigenze delle imprese, infine, e' stata proposta una rimodulazione del Programma volta a rafforzare quelle misure tese ad accrescere la competitivita' delle imprese per consentire al sistema produttivo agricolo campano di attraversare la crisi e prepararsi a cogliere le opportunita' che si apriranno nel prossimo futuro.   
Gli assi di intervento sono quattro: il primo dedicato al miglioramento della competitivita' del settore agricolo e forestale che si articola in 15 misure d'intervento suddivise in tre gruppi: misure finalizzate a promuovere la conoscenza e a migliorare il capitale umano (formazione, prepensionamento, insediamento giovani agricoltori, servizi di consulenza), misure tese alla ristrutturazione e all'innovazione del capitale fisico (ammodernamento aziende agricole, forestali ed agro-alimentari, forestazione produttiva, infrastrutture, prevenzione rischi e interventi straordinari), misure per la qualita' dei prodotti e delle produzioni (raggiungimento standard qualitativi, partecipazione a sistemi di qualita', promozione prodotti di qualita'). Il secondo asse e' quello dedicato al miglioramento dell'ambiente e dello spazio rurale e si articola in 10 misure d'intervento divise in due gruppi di misure: misure finalizzate a promuovere l'utilizzo sostenibile dei terreni agricoli (indennita' compensativa, interventi agro-ambientali e per il benessere degli animali, investimenti che valorizzano le aree Natura 2000 e le altre zone di pregio naturale) e le misure finalizzate a promuovere l'utilizzo sostenibile delle superfici forestali (imboschimento,pagamenti silvoambientali, politiche di forestazione protettiva, investimenti che valorizzano le foreste e i boschi in termini di pubblica utilita').  
L'Asse 3 e' dedicato alla Qualita' della vita nelle zone rurali e diversificazione dell'economia rurale con 7 misure articolate in due tipologie: misure tese a diversificare l'economia rurale (diversificazione, creazione e sviluppo di microimprese, incentivazione attivita' turistiche), misure tese a migliorare la qualita' della vita nelle zone rurali ( servizi essenziali, rinnovamento villaggi rurali, tutela e riqualificazione del patrimonio rurale, formazione degli operatori impiegati in tali settori). Infine l'asse 4, l'approccio Leader, che punta a rafforzare il potenziale di sviluppo endogeno delle aree rurali regionali ed a stimolare sinergie tra le misure rivolte all'economie ed alla popolazione rurale. Le misure sono 3: ''Strategie di sviluppo locale'', ''Cooperazione interterritoriale e trasnazionale'' e ''Gestione dei gruppi di azione locale, acquisizione di competenze e animazione sul territorio''.  
