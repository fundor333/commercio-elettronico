#titolo  Retromarcia di Mitt Romney: 'Lavoro per il 100% degli americani' - Associate
di Marcello Campo 
WASHINGTON - "La mia campagna elettorale si rivolge al cento percento degli americani". Mitt Romney pare abbia imparato la lezione. E ora fa chiaramente retromarcia. Per due giorni è stato sulla graticola per i suoi commenti sul 47% dell'elettorato che vivono sulle spalle dei contribuenti. E, intervistato dalla tv latina Univision, seppur non facendo riferimento al noto video 'rubato' durante una cena in Florida, smorza decisamente i toni su tutta la linea. Sinora ha evitato di difendersi, anzi radicalizzando ancora di più lo scontro. Ieri sera, invece, davanti agli spettatori stipati in una sala dell'Università di Miami, Mitt Romney ha cambiato strategia.'Negli ultimi quattro anni - ha osservato - abbiamo assistito in questo Paese a una divisione sempre piu' grande. La politica ci ha allontanato, invece che riavvicinarci. Ora invece dobbiamo sperare di tornare a essere tutti più uniti. Per questa ragione la mia campagna è attorno alla vita del cento percento degli americani. Io sono molto preoccupato per tutti i cittadini, per il fatto che negli ultimi anni, la loro vita è diventata sempre più durà". Romney ovviamente è consapevole che non tutti gli americani "voteranno" per lui. 
 "Tuttavia - ha aggiunto - la mia proposta vuole aiutare la gente che ha bisogno, chi si trova in difficoltà, i più poveri del Paese a cui serve una mano per stare meglio, la gente del ceto medio che ha bisogno di un sostegno perché i loro stipendi sono calati drasticamente in questi ultimi 4 anni". Una svolta radicale rispetto a quando chiamava "i poveri" parassiti, mantenuti dallo Stato. Quindi, come previsto, Romney ha trattatto il tema dell'immigrazione, molto caro agli elettori ispanici. Anche su questo tema ha ammorbidito i toni usati in passato, soprattutto durante le primarie, quando parlò di "auto-deportazione". Lui per primo sa che al momento tra i 'latinos' paga un enorme ritardo su Obama, avanti di molto, secondo gli ultimi sondaggi addirittura 68% a 26%.Frena sulle espulsioni di massa: "Penso che il nostro compito - osserva Romney - non sia quello di girare attorno al Paese per cercare le persone e rimandarle a casa. Credo che la gente debba riflettere e scegliere se tornare al proprio Paese d'origine pur di regolarizzare la sua propria posizione". 
Quindi, cerca addirittura di scavalcare Obama 'a sinistra' sul tema della cittadinanza ai ragazzi che pur essendo arrivati in America piccolissimi, stanno crescendo da clandestini. Per loro la Casa Bianca ha pensato a una sanatoria che li protegge dall'espulsione per almeno due anni, prorogabili. Ma Romney, pur di recuperare voti, va molto oltre: "Questi giovani meritano di più di un permesso temporaneo, ci dovrebbe essere qualcosa di permanente. Quando sarò presidente, prometto che metterò le basi per una riforma dell'immigrazione che risolva questo problema".Una promessa che no fa i conti con la linea dura adottata dalla Convention repubblicana di Tampa. Ma a 48 giorni dal voto, tutto può essere utile per raccogliere consensi. Stasera, ora della East Coast, toccherà a Barack Obama parlare di questi temi, sempre ospite di Univision, sempre in diretta dalla Florida.  
