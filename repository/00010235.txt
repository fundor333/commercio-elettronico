#titolo Terna: 4,1 miliardi investimenti in 5 anni - Energie Tradizionali - Ambiente&Energia
  ROMA - Terna investira' nei prossimi 5 anni 4,1 miliardi di euro per la manutenzione e lo sviluppo della rete elettrica. E' quanto prevede il piano strategico 2013-2017 presentato oggi dal gruppo. Circa 300 milioni saranno destinati alla realizzazione di sistemi di accumulo. 
Guardando all'orizzonte di medio-lungo termine, cioe' a 10 anni, gli investimenti previsti ammontano a 7,9 miliardi. 
Terna ha chiuso il 2012 con ricavi consolidati di oltre 1.800 milioni di euro, con una crescita del 10% rispetto ai 1.636 milioni di euro del 2011. Lo rende noto il gruppo precisando che l'ebitda (Margine Operativo Lordo) e' di 1.380 milioni di euro, con un incremento di oltre il 12% rispetto al dato del 2011 (1.230 milioni di euro). L'ebitda margin supera per la prima volta il 76%, in crescita rispetto al 75,2% del 2011. 
Per il 2013-2017 il gruppo conferma la politica di dividendi annunciata lo scorso anno: nel periodo il piano strategico prevede un dividendo base dalle attivita' tradizionali pari a 19 centesimi di euro ad azione, a cui si aggiungera' il contributo delle attivita' non tradizionali (con un pay out del 60%). 
L'aumento dei ricavi e il controllo dei costi, si legge ancora nel piano, dovrebbero tradursi in un'ulteriore crescita della profittabilita'. L'ebitda margin a fine piano si stima superi l'80%.  
