#titolo Maurizio Gardini - I protagonisti - Terra&Gusto
  Conserve Italia e' leader di mercato in Italia per i succhi di frutta, co-leader in Spagna. Fondata nel 1976 a San Lazzaro di Savena (Bologna), il gruppo raccoglie oggi 50 cooperative che associano 16.000 produttori ortofrutticoli in Italia, oltre a 1400 produttori associati alla controllata Conserves France. 
 Non c'e' consumatore italiano che non conosca un prodotto di Conserve Italia, dalla passata di pomodoro alle insalate gia' pronte. Sugli scaffali i marchi di questo gruppo cooperativo sono Yoga (succhi di frutta), Cirio (conserve), Derby (bevande alla frutta), De Rica (conserve), Jolly Colombani (conserve), fino alle specialita' etniche Dea. In un anno di esercizio il gruppo lavora mediamente 700mila tonnellate di materie prima (frutta, pomodoro, vegetali). 
 I siti produttivi in Italia sono otto: Albinia (Grosseto), Alseno (Piacenza), Barbiano di Cotignola (Ravenna), Imola (Bologna), Massa Lombarda (Ravenna), Mesagne (Brindisi), Pomposa (Ferrara), Ravarino (Modena); 3 in Francia, tramite la controllata Conserves France, e 1 in Spagna, tramite la controllata Juver Alimentaciòn. 
 Al timone di questo maxi gruppo, che ha un fatturato aggregato 2010/2011  di oltre 1.000 milioni di euro, e' il presidente Maurizio Gardini.  Dal 31 gennaio 2013 Maurizio Gardini è presidente di Confcooperative. 
 Laureato in scienze agrarie, di mestiere fa l'imprenditore agricolo.  E' dunque un uomo  dell'agroalimentare nel lavoro e nel tempo libero: l'hobby principale di  Gardini è la sua azienda agricola sulle colline forlivesi. La  passione per il settore si riflette anche a tavola, Gardini adora gli  affettati, i formaggi, e tra i primi piatti la carbonara è la sua  pietanza preferita. 'Vino del cuore' è il Morellino di Scansano, insieme  a tutti i vini a cui collega un particolare territorio. Sposato, ha due  figli: Matteo (22 anni) e Lorenzo (13 anni).  
