#titolo Turismo: Marguerettaz, Vda esempio in organizzazione eventi - Ultime notizie
     (ANSA) - AOSTA, 29 GEN - ''La Valle d'Aosta da sempre si
distingue per la perfetta organizzazione di grandi eventi
sportivi. Bisogna migliorare pero' nell'appeal e nella
partecipazione a gare che sono uno spettacolo straordinario''. Lo ha detto l'assessore regionale allo sport e turismo, Aurelio
Marguerettaz, durante la conferenza stampa di presentazione di
alcuni importanti eventi sportivi tra cui la Coppa Europa di sci
alpino a La Thuile e la MarciaGranParadiso di fondo a Cogne.    ''Le attivita' agonistiche di alto livello - ha aggiunto -
sono occasioni per mettere in mostra la qualita' dei nostri
atleti ma soprattutto occasioni per sviluppare l'afflusso
turistico. Perche' cio' avvenga e' necessario il contributo di
tutti''.    La Coppa Europa di sci alpino si svolgera' l'8 e 9 febbraio
sulla pista 3 'F.Berthod' di La Thuile dove sono previste due
prove di SuperG maschile; in pista ci saranno i migliori atleti
emergenti del panorama internazionale e alcuni big del circuito
di Coppa del Mondo. Giunta alla 33/a edizione, la
MarciaGranParadiso si correra' invece il 10 febbraio con
partenza in linea dal prato di Sant'Orso. Tra i concorrenti al
via sono annunciati anche campioni del calibro di Giorgio Di
Centa, Cristian Zorzi e il norvegese Odd-Bjorn Hjelmeset.    Come ha infine ricordato Riccardo Borbey, presidente Asiva,
''il calendario della gare in Valle d'Aosta prevede anche altri
appuntamenti di rilievo, tra cui i Campionati italiani giovanili
di sci alpino a Courmayeur''. (ANSA).
