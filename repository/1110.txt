#titolo Mediaset: giudici, sì al legittimo impedimento di Berlusconi - Cronaca
I giudici della Corte d'Appello di Milano hanno accolto il legittimo impedimento per oggi di Silvio Berlusconi, imputato per il caso Mediaset e hanno aggiornato l'udienza al primo febbraio. Hanno rigettato invece l'istanza di sospensione del procedimento a dopo il voto. 
 Hanno parlato di "inusitata fretta della corte d'appello nel definire questo procedimento" Niccolò Ghedini e Piero Longo, i difensori di Silvio Berlusconi nell'istanza anticipata via fax nei giorni scorsi alla Corte d'Appello di Milano per ribadire la richiesta di sospensione del processo sul caso Mediaset e per avanzare un legittimo impedimento per oggi non solo dell'ex premier ma anche di loro stessi. I due legali, nell'avanzare il legittimo impedimento e l'istanza di fermare il dibattimento fino a dopo il voto per via della campagna elettorale, anticipata nei giorni scorsi, si sono lamentati del fatto che i giudici di secondo grado hanno già fissato un calendario serrato di udienze fino al 4 marzo. Per oggi è prevista la requisitoria del Pg, l'avvocato generale Laura Bertolé Viale, che si è opposto alle richieste dei legali dell'ex premier anche perché il codice non prevede la sospensione dei dibattimenti per motivi elettorali. Il rappresentante della pubblica accusa si è inoltre richiamato all'ordinanza con cui la corte aveva disposto di continuare il processo rigettando la richiesta di uno stop. Ora i giudici sono in camera di consiglio.  
