#titolo Porti: Italiana Coke, 13 mln per Terminal Rinfuse Genova - Porti e Logistica - Mare
  (ANSA) - GENOVA, 1 FEB - Tredici milioni di investimenti in 3 anni per l'ambientalizzazione del terminal e la ristrutturazione delle aree e delle attrezzature di sbarco e movimentazione delle merci. Sono questi i numeri messi in campo da Italiana Coke, societa' controllata al 100% dalla famiglia Ascheri e principale punto di riferimento a livello nazionale ed europeo per la fornitura del coke destinato agli impieghi industriali che ha acquisito da Terminal Rinfuse Italia il 100% di Terminal Rinfuse Genova. Il valore dell'operazione e' pari a circa 10 milioni di euro.      
 Sotto il profilo merceologico e' stato previsto un consolidamento degli attuali traffici con graduali incrementi nelle rinfuse bianche ed e' allo studio un allargamento alle rinfuse agroalimentari. A livello occupazionale e' stato confermato il mantenimento dell'organico attualmente in forza presso Terminal Rinfuse Genova. (ANSA).  
