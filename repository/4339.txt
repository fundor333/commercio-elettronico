#titolo Cialis compie dieci anni, al top fra le 'pillole dell'amore' - Stili di vita - Salute e Benessere
  ROMA - E' arrivato in Italia il 13 febbraio 2003, in ritardo di cinque anni rispetto al 'rivale' Viagra, ma e' ormai il 'campione' del mercato. Il Cialis 'compie' dieci anni ma non ha ancora esaurito il suo successo anzi, le previsioni sono di una crescita ulteriore con una diffusione 'di massa' anche tra gli anziani che per il momento in Italia non c'e'. 
"Negli Usa il fenomeno e' gia' in atto, con un boom di malattie veneree proprio tra gli anziani - spiega Roberta Rossi dell'Istituto di Sessuologia clinica di Roma - da noi per ora questa tendenza non e' arrivata, a parte poche eccezioni, ma e' solo questione di tempo". 
Secondo il rapporto Osmed nel 2011 il tadalafil, principio attivo del Cialis che rispetto al 'rivale' Viagra ha il vantaggio di un effetto piu' prolungato, e' stato il primo per spesa nella categoria dei farmaci di fascia C acquistati privatamente, con 0,8 dosi al giorno prescritte ogni mille abitanti e 135,7 milioni di euro di spesa annua, in crescita del 10% rispetto all'anno precedente. Nella 'top 20' anche sildenafil, il principio attivo del Viagra, al sesto posto e Vardenafil, quello dell'altro farmaco contro le disfunzioni erettili Levitra, al quindicesimo.  
