#titolo Maro': Angelilli, interrogazione a Ashton, prenda posizione - Politica estera, sicurezza e difesa - ANSA Europa
     (ANSA) - BRUXELLES, 18 MAR - ''Sbigottita'' per la decisione
della Corte Suprema indiana, la vicepresidente del Parlamento
europeo, Roberta Angelilli (Pdl), ha presentato una
interrogazione alla rappresentante per la politica estera
europe, Catherin Ashton, affinche' l'Ue prenda ''una posizione
piu' chiara e netta rispetto all'India''. Secondo Angelilli, a
New Dehli ''pensano evidentemente di poter violare le norme del
diritto internazionale in maniera arbitraria''. La
vicepresidente del Parlamento inoltre afferma che ''questa
vicenda non può essere derubricata a una mera questione di
rapporti bilaterali'', come invece ripetutamente detto dai
portavoce della Ashton.    Sulla stessa linea di Angelilli, gli eurodeputati di Fratelli
d'Italia Carlo Fidanza e Marco Scurria. ''Non possiamo più
accettare che l'Ue si limiti a dire 'stiamo seguendo la vicenda,
stiamo favorendo il dialogo, ci auguriamo che Italia e India
trovino un accordo'. - dicono Fidanza e Scurria in una nota -
Non abbiamo messo in piedi un costosissimo apparato diplomatico
dell'Ue, non abbiamo scritto nuovi trattati prevedendo una
politica estera comune e un Alto Rappresentante, né vinto premi
Nobel per ritrovarci un'Europa incapace di difendere il diritto
internazionale e le prerogative di uno Stato membro come
l'Italia. Le dichiarazioni generiche lasciano il tempo che
trovano, ci aspettiamo che la Ashton si schieri senza se e senza
ma a sostegno dell'Italia e chieda in tutte le sedi all'India di
rispettare la Convenzione di Vienna sui diplomatici e la Unclos
sul diritto del mare, anche al fine di non vanificare lo stesso
impegno dell'Ue in importanti missioni anti-pirateria come
Atalanta. Una politica estera realmente europea non sa che
farsene dei balbettii di lady Ashton e dei suoi portavoce''. (ANSA).
