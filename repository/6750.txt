#titolo Lario-Berlusconi: 'Prosegue la causa' - Cronaca
ROMA - ''I rapporti sono civili'' ma ''la causa in corso per la separazione giudiziale tra i coniugi sta proseguendo e non e' stato firmato alcun accordo'', afferma una nota congiunta degli avvocati Maria Cristina Morelli e Nicolo' Ghedini, difensori rispettivamente di Veronica Lario e Silvio Berlusconi. 
 ''Negli ultimi due mesi -si legge nel testo- sono apparse sui quotidiani notizie riguardanti i coniugi Berlusconi del tutto estranee alla realta' dei fatti, probabilmente provenienti da soggetti erroneamente ritenuti informati. 
 Considerata l'insistenza con la quale tali notizie vengono riportate, si deve procedere a una smentita, che viene svolta dalle parti congiuntamente, precisando quanto segue: - La causa in corso tra i coniugi per la separazione giudiziale sta proseguendo e a oggi non e' stato firmato alcun accordo; - I rapporti tra i coniugi sono civili, come si conviene; - I coniugi non hanno alcuna frequentazione, hanno semplicemente pranzato insieme con i figli un paio di volte, mai ad Arcore, ove la signora Bartolini non si reca da anni; - La signora Bartolini (meglio nota come Veronica Lario,ndr) non vive a Macherio da settembre 2010''.  
