#titolo TURISMO: RIPARTE DOMANDA INTERNAZIONALE VIAGGI ORGANIZZATI - Turismo Calabria
     (ANSA) - CATANZARO, 26 GIU - Riparte la domanda 
internazionale dei viaggi organizzati che, se lo scorso anno era 
data in diminuzione, nel 2010 viene rilevata in crescita. La 
rinnovata competitivita' dell'Italia turistica sui mercati 
internazionali e' confermata dai maggiori tour operator 
internazionali: in aumento per il 52% di quelli statunitensi, 
per il 72,5% di quelli indiani e per il 40% di quelli 
giapponesi.    Il mercato coreano indica una domanda in aumento cosi come 
quello australiano dove il 70% dei tour operator definisce la 
domanda dei viaggi organizzati in crescita. Il recupero 
definitivo del turismo internazionale organizzato verso le 
destinazioni italiane si avra' pero' con il 2011.    Anche l'immagine della Calabria cresce (stabile sul mercato 
U.S.A. ed in crescita sul mercato europeo e su quello indiano), 
nonostante ci siano ancora dei mercati (giapponese, coreano e 
australiano) nei quali il marchio Calabria non riesce ancora ad 
affermarsi.    Anche per il 2010 resta comunque forte la capacita' di 
attrazione delle destinazioni italiane sui mercati 
internazionali che, ad eccezione di quello giapponese, forse 
anche per le vicissitudini vissute da questi turisti in Italia 
nel 2009, confermano l'Italia in testa alle destinazioni 
maggiormente richieste. Citta' d'arte, mare, archeologia e sport 
i prodotti turistici italiani piu' venduti, a cui seguono laghi 
e itinerari. Il prodotto citta' d'arte risulta dunque il primo 
venduto in quasi tutti i mercati internazionali.    Per il 2011 in Europa la domanda prevista verso l'Italia 
indica una crescita per i cosiddetti prodotti di nicchia, in 
particolare il turismo responsabile, l'enogastronomia, 
l'agriturismo e lo sport, ed una criticita' sul versante del 
business e dei meeting. (ANSA).
