#titolo Dal lavoro alle alleanze, i programmi in campo - Politica
di Alessandra Chini 
 Ecco le posizioni dei cinque candidati alle primarie del centrosinistra di domenica. 
 LAVORO E WELFARE  
 Bersani: La riforma Fornero va ritoccata. Abbassare le tasse ai ceti medio-bassi per incoraggiare i consumi e abbassarle sul lavoro. Più fondi per il diritto allo studio. 
 Renzi: la riforma del lavoro è da rifare, la controproposta è la flexsecurity ipotizzata da Pietro Ichino. La riforma delle pensioni del governo Monti, invece, non va messa in discussione. Dare al 40% dei bambini sotto i tre anni un posto in asilo pubblico entro il 2018. 
 Tabacci: andare avanti con agenda Monti, "percorso obbligato" per l'Italia. Insistere su fronte liberalizzazioni. 
 Vendola: No alla riforma Fornero, uno "sfregio alla civiltà del lavoro". Giù il cuneo fiscale. Apprendistato come contratto di ingresso nel lavoro eliminando le forme più precarizzanti di contratto. Ok a reddito minimo garantito. 
 Puppato:  contratti a termine retribuiti più di quelli ordinari. Rette nidi commisurate al reddito familiare. Maggiori detrazioni delle spese a sostegno dell'educazione dei figli nella fascia 0/6 per i redditi sotto 20mila euro. 
 TASSE ED ECONOMIA 
 Bersani: Ok a patrimoniale sui grandi patrimoni immobiliari. Imu può essere alleggerita. Tracciabilità  progressivamente a 300 euro. 
 Renzi: l'Imu non si tocca. Scettico sulla  patrimoniale per i contribuenti della fascia più alta: ha un incidenza minima perché sono in pochi. No all'introduzione di altri balzelli visto che "l'Italia sta morendo di tasse". 
 Vendola: patrimoniale per esonerare totalmente il 50% più povero della popolazione, assoggettare all'aliquota massima  il 10% più ricco ed ipotizzare un aliquota agevolata per il rimanente. Tassa anche sui grandi patrimoni immobiliari e tracciabilità a partire da 300 euro. 
 Puppato: ok a patrimoniale per ridurre tasse a ceti più bassi e famiglie. Promuovere la green e la blue economy. 
 EUROPA 
 Bersani: Ok al rigore ma a patto di rivedere l'agenda della crescita. Referendum per l'istituzione degli Stati Uniti d'Europa. 
 Renzi: non si tocca il patto di stabilità; elezione diretta del presidente del consiglio europeo e commissione europea. 
 Vendola: Ok a reddito minimo garantito a livello continentale. Stati uniti d'Europa con al centro politiche fiscali eque per la redistribuzione della ricchezza e l'occupazione. 
 Tabacci: Impegni assunti da Monti in Ue non si toccano se non con accordo tutti partner europei e solo in caso di necessità. 
 COSTI POLITICA 
 Bersani: dimezzamento del numero dei parlamentari; no allo stop al finanziamento pubblico dei partiti. Scure sulle 5-6 mila società partecipate italiane. 
 Renzi: abolizione del finanziamento pubblico dei partiti, via le province, eliminazione dei vitalizi e dei loro cumuli. 
 Vendola: Ok alla diminuzione ma non alla cancellazione del finanziamento pubblico dei partiti. Tetto massimo per le spese dei candidati alle elezioni. Stop ai vitalizi e taglio auto blu. 
 Tabacci: ridurre sprechi a livello territoriale. 
 Puppato: Bilanci certificati per i partiti e finanziamento solo per spese di comunicazione. Giro di vite su rimborsi spese, auto blu e scorte. 
 ALLEANZE 
 Bersani:  unire progressisti e moderati. "Sulle alleanze non dobbiamo essere settari". 
 Renzi: le alleanze, prima del voto, si fanno con gli elettori. No all'alleanza con l'Udc di Casini. 
 Vendola: crede nella rinascita del centrosinistra;  recuperare il rapporto tra Pd e Antonio Di Pietro. Non esclude a priori ma trova molto difficile un'alleanza con i centristi di Casini che sostengono il 'Monti dopo Monti'. 
 Tabacci:  crede nell'"operazione politica" messa in campo da Bersani con l'alleanza tra moderati e progressisti. 
 DIRITTI 
 Bersani: subito la cittadinanza ai bambini nati in Italia e figli di immigrati. Ok al riconoscimento delle coppie conviventi sul modello della legislazione tedesca ma per ora no all'adozione da parte di coppie gay. 
 Renzi: ok alla 'civil partnership' tra coppie omosessuali per garantire loro pari diritti e doveri rispetto a chi è sposato. 
 Vendola: abolizione Bossi-Fini; abolizione dei Cie. Ok riconoscimento delle coppie di fatto e matrimoni gay e via libera alle adozioni anche di coppie omosessuali. 
 Puppato: Unioni di fatto e matrimoni fra persone dello stesso sesso.  
