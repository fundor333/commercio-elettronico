#titolo Nuova moda in Qatar: a spasso con leoni, tigri e ghepardi - Natura - Ambiente&Energia
  DOHA - Leoni, tigri e ghepardi portati a spasso in macchina o in barca: e' una moda che si sta diffondendo in Qatar, dove questi animali vengono associati con uno status sociale prestigioso, nonostante i divieti di legge. 
Cuccioli di ghepardo di quattro mesi sono in vendita in questi giorni per 8.000 euro circa, secondo annunci di cui da' notizia il sito Doha News. Negli ultimi anni i giornali locali hanno diffuso piu' volte fotografie di ghepardi e scimmie portati al guinzaglio dai loro proprietari come animali da compagnia. 
Il ghepardo e' una specie protetta perche' a rischio di estinzione. Secondo il Wwf, tra le cause della forte riduzione del numero di esemplari vi e' la caccia spietata dei bracconieri per la loro pelliccia. Questa specie viene inoltre progressivamente privata del proprio ambiente naturale per lasciare spazio alle attivita' umane, portando a una sempre piu' frequente riproduzione tra consanguinei che indebolisce la specie.  
