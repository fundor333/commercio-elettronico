#titolo Montenegro su rotta giusta per adesione, commissione Pe - Politica estera, sicurezza e difesa - ANSA Europa
     (ANSA) - BRUXELLES, 22 GEN - Il Montenegro e' sulla strada
giusta per conquistare l'adesione all'Ue. E' quanto emerge dalla
risoluzione votata oggi nella commissione esteri
dell'Europarlamento, con 50 voti a favore, un voto contrario e
un'astensione. Podgorica incassa cosi' una promozione, anche se
''deve fare di piu' per proteggere la liberta' dei media, i
diritti delle donne e l'uguaglianza di genere''. Gli
eurodeputati vedono con favore il nuovo approccio del processo
di allargamento, sperimentato per la prima volta proprio dal
Montenegro, che concentra grandi sforzi all'inizio dei negoziati
di adesione nei settori di liberta' fondamentali, Stato di
diritto e lotta al crimine organizzato. Su questo fronte, la
commissione esteri del Parlamento europeo sollecita il
parlamento montenegrino a sostenere l'indipendenza del sistema
giudiziario, per fare progessi nella battaglia contro la
corruzione e l'economia sommersa. Altra ''preoccupazione'' per
gli eurodeputati e' quella sulle inchieste relative ad attacchi
violenti contro rappresentanti dei media montenegrini, che non
hanno pero' condotto a nessun colpevole. La salvaguardia della
liberta' di stampa e' uno dei principi ''chiave'' dell'Ue, per
questo il Montenegro deve affrontare il problema e dare
giustizia alle vittime. La risoluzione approvata oggi passera'
all'esame della plenaria di Strasburgo nella sessione fissata
fra l'11 e il 14 marzo. (ANSA)
           
