#titolo Valentino Rossi - Protagonisti
E' tornato a sventolare iL tricolore sui podi del Motomondiale. In questa stagione così avara di risultati per l'Italia, il Gran Premio di San Marino e della Riviera di Rimini, che si è corso a Misano, ha portato un italiano nei primi tre classificati in ogni categoria, come non succedeva dallo scorso luglio nel GP d'Italia al Mugello. A capitanare la squadra italiana è stato ovviamente Valentino Rossi, giunto secondo al termine di una gara piena di colpi di scena, vinta dal suo prossimo compagno di squadra Jorge Lorenzo. 
 Rossi - nonostante l'uscita di scena di Dani Pedrosa, diretto avversario dello spagnolo della Yamaha nella lotta per il Mondiale - ha fatto una gara da vero campione, tenendo a distanza il terzo classificato Alvaro Bautista (Honda) e uno sfortunato Andrea Dovizioso (Yamaha), protagonista con lo spagnolo di un arrivo al fotofinish che lo ha relegato al quarto posto per soli 3 millesimi. Pedrosa, invece, nella sua giornata più sfortunata dell'anno, potrebbe forse dire addio al suo campionato: prima lo spegnimento della sua Honda sulla griglia di partenza; poi in occasione del secondo start, il bloccaggio di una termocoperta nella ruota anteriore che ha costretto i meccanici a portare la moto fuori dalla griglia, operazione che ha lo ha fatto retrocedere fino in ultima piazza. Infine la caduta dopo poche curve dal via, causata dal tamponamento della Ducati di Hector Barbera. Dunque, a cinque gare dal termine della stagione, il distacco fra Lorenzo e Pedrosa è salito a 38 punti, difficili, anche se non impossibili, da recuperare. 
 Ma nemmeno per il vincitore Jorge Lorenzo è stato tutto facile. Lui stesso ha dichiarato: "Non ho visto bene la tabella che mi hanno esposto al muretto dei box e non ho capito subito che Pedrosa era caduto, quindi ho continuato a spingere rischiando anche di cadere. Solo col passare del tempo ho realizzato che Dani non era più della partita". "Quando l'ho visto in difficoltà davanti a me - ha commentato Rossi ridendo - ho pensato: stai a vedere che mi tocca vincerla questa gara".  
