#titolo Arbitri e Zuma, il mondiale dalla A alla Z - Tempi Supplementari
   (ANSA) - ROMA - Il flop di Maradona, i vaticini esilaranti del polpo Paul, l'intramontabile Blatter e ancora la Germania da podio e gli svarioni degli arbitri. La 19/a edizione della Coppa del Mondo di calcio e' arrivata ai titoli di coda tra gaffe, colpi di scena, eliminazioni choc e qualche sprazzo di bel calcio. Sudafrica 2010 dice bye bye alla rassegna iridata passando il testimone al Brasile, che nel 2014 ospitera' la prossima rassegna e consegna un vocabolario comunque ricco di personaggi ed eventi. Ecco l'archivio-vocabolario dalla A alla Z. 
 A  -  ARBITRI  E' la rosa che ha impressionato maggiormente, ma in negativo. Gol fantasmi, rigori non dati, fuorigioco non fischiati: i direttori di gara scelti dalla Fifa non hanno brillato. Errori fisiologici alcuni, in altre occasioni gli svarioni hanno indirizzato l'esito della gara con conseguente coda polemica e richiesta a gran voce dell'introduzione della tecnologia. La Federazione ci pensa. 
 B  -  BLATTER  Il gran capo del calcio mondiale prende atto che nel terzo millennio non si puo' vedere una Coppa del mondo con un gol non convalidato nonostante il pallone abbia superato la linea di un metro. Apre alle tecnologie, forse anche perche' punta alla rielezione. 
 C  -  CASILLAS  E' il capitano della Spagna che per la prima volta nella sua storia va in finale. L'ultimo portiere a sollevare la Coppa come capitano fu Dino Zoff. Mirabili i due interventi su Robben nella finale. la sua immagine con la Coppa resta uno dei simboli di questo mondiali. Lo spagnolo eletto miglior portiere del torneo. 
 D  -  DEL BOSQUE  Grande rivincita per l'ex calciatore e allenatore del Real Madrid, esonerato nel 2003 nonostante le due Champions vinte. Sceglie sempre il basso profilo. Si supera quando, a proposito del gol di Puyol che porta le 'Furie rosse' in finale, dice che si tratta di uno schema del Barcellona. A lui riesce la storica impresa di vincere la prima Coppa del Mondo per la Spagna 
 E  -  EUSEBIO  Il grande attaccante portoghese perdona Cristiano Ronaldo per un Mondiale cosi' cosi'. Prima dello sputo alla telecamera del campione e la storia del figlio segreto. Poi sbaglia tutti i pronostici: Brasile in finale e Messi miglior giocatore. 
 F  -  FORLAN   L'attaccante dell'Uruguay, e' stato eletto miglior giocatore del Mondiale davanti all'olandese Wesley Sneijder, e allo lo spagnolo David Villa 
 G  -  GERMANIA  Per la 12/a volta in semifinale ad un Mondiale. Giu' il cappello. Non vince sempre, come dice la boutade di Lineker, ma e' sempre in ballo per la vittoria finale. 
 H  -  HILTON  La ricca ereditiera Paris si presenta a Port Elizabeth per Brasile-Olanda e in poche ore viene arrestata e rilasciata per aver fumato marjuana in tribuna. Come dire? ''L'importante e' farsi sempre riconoscere''. 
 I  -  INIESTA   E' l'uomo che decide il mondiale con un gol in finale al 116' minuto, quando ormai si pensava ai calòci di rigore. Festeggia levandosi la maglietta con i colori della Nazionale e ne mostra un'altra che indossava sotto con una dedica a Daniel Jarque, il calciatore catalano morto l'8 agosto 2009 a Coverciano, a 26 anni. ''Dani Jarque siempre con nosotros'' 
 J  -  JAGGER  Il mitico cantante dei Rolling Stones si presenta accanto a Clinton per Usa-Ghana e gli statunitensi perdono. Poi tocca ai ''suoi'' inglesi, che vede travolti dalla Germania. Allora si ricorda di un figlio mezzo brasiliano e l'Olanda fa fuori gli oroverde. Ribattezzato '' il gufo''. 
 K  -  KLOSE  Per uno che viene dalla Polonia e ha passato tanta parte della carriera nelle riserve del Kaiserslautern, non e' male aver raggiunto Gerd Muller nel numero dei gol segnati nelle fasi finali dei Mondiali, solo un gradino sotto a Ronaldo. Anche se ai tempi del piu' grande dei Muller c'erano meno squadre e meno partite. 
 L  -  LARISSA  E' la prezzemolina del Mondiale. La modella piu' cliccata su internet e' paraguaiana, si e' fatta pubblicita' non avendo mai messo piede in Sudafrica. Generosa, aveva promesso il topless se il suo paese fosse arrivato in semifinale. Ma ha accettato la sconfitta ad opera della Spagna e si e' mostrata lo stesso. Ora si e' persino tatuato il gluteo sinistro con la bandiera spagnola, come anteprima di foto di lei, nuda, che vendera' a 5 euro sul web. 
 M  -  MARADONA  E' la delusione forse piu' grande dei Mondiali. L'ex Pibe de oro aveva una squadra completa in tutti i reparti. In tanti si erano chiesti se avesse fatto bene a non convocare Cambiasso e addirittura Zanetti. Ha avuto torto. La Germania non avrebbe avuto tanta liberta' in contropiede. 
 N  -  NEW YORK TIMES  Il piu' importante quotidiano americano si e' scusato con Maradona dopo averlo criticato. Ha poi ammesso che veder giocare l'Argentina e' stato divertente, come squadra votata all'attacco. E come da tradizione, la squadra spumeggiante non e' arrivata in fondo. 
 O  -  OLANDA  Era considerata la ''mina vagante'' e ha rispettato in pieno il pronostico. Favorita dall'assenza di un ragionatore come Elano a centrocampo, ha fatto sfogare il Brasile e poi lo ha castigato. Quello degli olandesi e' stato un grandissimo Mondiale: si e' piegata solo nels econdo tempo supplementare agli spagnoli 
 P  -  POLPO PAUL  Il cefalopode che indovina i risultati delle partite e' stato la vera star e ora si scopre che e' 'nato' in Italia,  all'isola d'Elba. C'e' da sperare per l'animale che adesso non lo portino in giro per il mondo a vaticinare su questo e quello. Intanto dopo la Germania, ha azzeccato anche la Spagna campione del mondo 
 Q  -  QUAGLIARELLA  Ha giocato pochissimi minuti e ha segnato uno dei gol piu' belli dei Mondiali. Avrebbe meritato di giocare di piu' e le sue lacrime sul campo e in tv dopo l'eliminazione sono state una delle immagini da ricordare per l'Italia. 
 R  -  ROSETTI  Che non fosse in gran forma si era capito in gennaio quando aveva negato un rigore nettissimo a Montolivo in Fiorentina-Milan. Non lo ha aiutato Ayroldi e il gol di Tevez in nettissimo fuorigioco ha mosso le scuse anche di Blatter ai messicani. Mondiale in ombra e ora anche l'addio all'attivita' in campo. 
 S  -  SPAGNA  Dopo la partenza falsa con la Svizzera pochi si sarebbero aspettati la finale. E invece i campioni d'Europa hanno capitalizzato prima i gol di Villa e poi la crescita di tutta la squadra. Dopo gli innumerevoli successi delle squadre di club, corona per la prima volta il sogno di andare a vincere i mondiali: storica doppietta riuscita solo ad altre due nazionali. 
 T  -  TORRES  ''El Nino'' non si e' visto molto, penalizzato da infortuni e da una condizione precaria. Si consola col titolo di ''piu' bello'' dei Mondiali nel sondaggio del sito americano ''Bautiful people''. 
 U  -  URUGUAY  Dopo 40 anni torna tra le prime quattro. Oscar Washington Tabarez, dopo i trascorsi italiani, da' alla squadra un bel gioco corale in cui si inseriscono individualita' di livello come quelle di Forlan, Lugano e Suarez. 
 V  -  VUVUZELA  Elemento di disturbo, fornitore ufficiale del ronzio negli stadi, la trombetta sudafricana resta l'oggetto cult del mondiale. Dopo le critiche e' diventata il simbolo della prima coppa in Africa e adesso spopola anche negli spot. 
 W  -  WESLEY  ovvero Sneijder, l'olandese ormai piu' famoso a livello mondiale dopo Van Gogh, grazie al cocktail calcio-tv-Mondiali. Vola verso il ''Pallone d'oro'' e potrebbe essere una lotta in famiglia con Arjen Robben. 
 X  -  XAVI  L'11 giugno aveva detto che si sarebbe tinto i capelli rosso-oro in caso di vittoria. Ha giocato i Mondiali agli stessi livelli (alti) in cui gioca abitualmente nel Barcellona ed e' uno dei maggiori artefici del successo spagnolo. 
 Y  -  YOLANTHE  Cognome Van Kasbergen, e' la fidanzata di Sneijder e ora tutti dicono che sia proprio lei il segreto della stagione d'oro del fidanzato e presto sposo. C'e' anche lei dietro la scelta recente del trequartista dell'Inter di convertirsi al cattolicesimo.     
 Z  -  ZUMA  Il presidente sudafricano aveva detto di volere il titolo e aveva esagerato. Pero' i primi Mondiali africani registrano un bilancio positivo, lui evidentemente si e' entusiasmato e adesso vuole le Olimpiadi  
