#titolo PE chiede marchio qualita' Ue per imprese 'sociali'e 'verdi' - Industria e trasporti - ANSA Europa
     (ANSA) - STRASBURGO, 6 FEB - Premiare le imprese che operano
con trasparenza e nel pieno rispetto delle norme sociali ed
ambientali, tanto nella Ue quanto nei paesi in via di sviluppo. E' questo l'obiettivo della relazione sulla Responsabilita'
sociale delle imprese approvata oggi dal Parlamento Ue e firmata
dall'eurodeputato del Pdl Raffaele Baldassarre. Per riconoscere
chi pratica bene, il testo chiede alla Commissione Ue di
istituire un marchio che certifichi il pieno rispetto delle
norme sul lavoro e sull'ambiente da parte delle societa' europee
che ne faranno richiesta. 
  ''E' un passo importante per rendere il mondo impresariale
sempre piu' vicino ai cittadini'', ha affermato oggi Baldassarre
in una conferenza stampa a Strasburgo. ''Gli avvenimenti di
questi giorni in Italia - ha continuato riferendosi al caso Mps
- dimostrano come la trasparenza interna dei movimenti di una
banca sia molto difficile da ottenere: e' responsabilita'
sociale avere regole di informazioni piu' trasparenti''. 
  ''Il marchio di responsabilita' - spiega Sergio Cofferati del
Pd - indichera' senza dubbio che un'azienda ha rispettato i
diritti dei lavoratori e che non sfrutta i bambini'', escludendo
invece quelle imprese che ''pur essendosi dotate di codici
sociali poi hanno inquinato i mari del mondo''. 
  Il cuore del sistema viene affidato alla Commissione Ue, a lei
spettera' verificare se le societa' che richiedono il marchio
rispettano a pieno le norme e le condizioni per ottenerlo. ''L'impresa europea - indica al riguardo Antonio Tajani,
commissario Ue all'industria - sia anche un modello per la
societa', (..) permetta ai dipendenti di lavorare nelle migliori
condizioni possibili, valorizzi il territorio circostante, si
impegni a fondo nella lotta contro il cambiamento climatico''. Un modello, conclude Tajani, da esportare: ''vogliamo offrirlo
anche in altre parti del mondo''. (ANSA)
           
