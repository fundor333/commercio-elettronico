#titolo Andrea Zanfi racconta 'La Tenda Rossa' - Libri - Terra&Gusto
  Raccontare un ristorante, la sua cucina e i suoi protagonisti senza cercare di cadere nel banale e nei luoghi comuni. E' quello che cerca di fare 'La Tenda Rossa', il libro di Andrea Zanfi dedicato al rinomato ristorante di Cerbaia Val di Pesa, Firenze, dove - come ha scritto il critico enogastronomico Luigi Cremona - ''la cena non e' sacra e non c'e' l'effetto tempio'' ma ''i piatti scorrono che e' una meraviglia in un'atmosfera rilassata e familiare''. 
''Entrate e sedetevi; mettetevi comodi. Fra poco va in scena sul palcoscenico ricco di charme e profumi, di personaggi e di interpreti, La Tenda Rossa'': sia apre cosi' il libro in cui Andrea Zanfi (SeB Editori, 96 pp. 15 euro) evoca, descrive e cerca di narrare i personaggi ''di quel fantastico mondo che si nasconde dietro ad un saper fare e promuovere una gastronomia unica e originale'' come quella che sa offrire questo ristorante.      Il volume offre una scena imbandita, mani che lavorano, impastano, servono: un palcoscenico dove ogni interprete ed ogni oggetto assumono un ruolo preciso e dove vengono evocati ''i sottili giochi con cui s'intrecciano l'ego e l'interesse di chi si aggira intorno ai fuochi e ai fornelli da quarant'anni, soddisfacendo il piacere di chi si lascia andare alla gioia del buono ed del bello''.      
Quando si scrive un libro su un ristorante, il timore e' quello di cadere nel banale e - spiega l'autore - ''sorge la paura di non poter rendere giustizia a quegli interpreti, che diventano per lui dei 'personaggi in cerca di autore' di pirandelliana memoria. Per questo, in aiuto di Zanfi, arrivano le belle fotografie di Andrea De Maria che seguono il racconto, ''ma che prendono anche un proprio percorso, immortalando definitivamente gli attori nei ritagli 'di vita vera'''. 
La Tenda Rossa apre la collana editoriale 'Protagonisti in cucina', che a inizio giugno sara' anche nelle librerie. ''All'interno dei libri della collana troverete pillole descrittive, aneddoti, ricette, foto, storie di vita, di un mondo gastronomico itinerante, poliedrico, internazionale, ricco di protagonisti che coinvolgero' chiedendo loro di mettere a mia disposizione la loro arte finalizzata a valorizzare cio' che rispecchia questa Italia da gustare - spiega Andrea Zanfi -. Mi piacerebbe coadiuvare e valorizzare il sistema enogastronomico italiano - aggiunge lo scrittore - cercando di abbinare allo stesso, per quanto mi sara' possibile, un nuovo sistema di fare comunicazione che sia piu' raccontabile e meno etichettabile''. 
 Â   
