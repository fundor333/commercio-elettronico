#titolo 24 mln di automobilisti ascoltano musica in auto - Analisi e Approfondimenti - Motori
  ROMA - 'Canta che ti passa', recita un vecchio proverbio che sta a cuore a molti automobilisti, costretti a passare diverso tempo nell'abitacolo della loro auto per colpa del traffico e delle strade congestionate. Per alleggerire questa situazione il 62% degli italiani al volante ascolta musica mentre e' alla guida: un modo per potersi rilassare e combattere la noia. Lo rivela un sondaggio effettuato dal Centro Studi e Documentazione Direct Line, compagnia di assicurazione online, la quale rileva che ben 24 milioni di automobilisti ascoltano musica mentre viaggiano. 
Non tutti pero' scelgono lo stesso genere: il 39% degli intervistati preferisce la musica pop, seguiti da un folto numero di rockettari (22%). I fan della musica rock aumentano poi tra le fasce di eta' 18-34, con punte del 28% di preferenze. 
A rendere il viaggio piu' piacevole per il 9% degli automobilisti ci pensa poi la musica classica, soprattutto per gli over 45 (16%). Stesso dato per la musica disco (9%), mentre i generi jazz e blues si attestano in parita' con un 8% delle preferenze. Assai minori invece sono le percentuali degli amanti della musica italiana (2%), cosi' come di chi ascolta mix di generi diversi (2%). 
Nella macchina di ogni italiano quindi sembra che non possa mancare una radio, ma il dato interessante risulta sul suo utilizzo da parte dell'automobilista. Direct Line ha infatti voluto approfondire questo aspetto, chiedendo agli intervistati cosa ascoltano quando sono al volante. Ben il 62% ha dichiarato di prediligere la musica in generale, soprattutto i giovani under 24 (71%). Seguono con percentuali assai minori gli amanti dei programmi di intrattenimento e dei notiziari del traffico (entrambi al 9%). Farsi due risate ascoltando un programma comico e' un passatempo in auto per l'8%, mentre solo il 3% si sintonizza su programmi di cronaca e l'1% su trasmissioni religiose. 
Lo spaccato regionale dell'indagine Direct Line rivela alcune interessanti sfumature: i milanesi sono quelli che piu' amano la musica jazz (10%), i palermitani prediligono il pop in maniera schiacciante (53%), mentre i fiorentini la classica (16%). I cagliaritani sono i piu' discotecari, con il 16% che preferisce la musica disco in macchina. Il rock prevale sulla scena bolognese: il 34% degli intervistati emiliani, infatti, lo sceglie per le proprie playlist di viaggio.  
