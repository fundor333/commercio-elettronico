#titolo Ilva chiedera' cigs per 6.500 lavoratori - Clima - Ambiente&Energia
  ROMA - L'Ilva chiedera' la cassa integrazione straordinaria per un minimo di 4.400 lavoratori sino ad un massimo di 6.507 unita', di cui 6.417 dello stabilimento di Taranto; i rimanenti a Patrica (Frosinone) e nel Centro Servizi di Torino. 
 L'azienda lo ha comunicato ai sindacati di categoria. La cigs, secondo fonti sindacali, comincera' il 3 marzo prossimo e avra' la durata di 24 mesi. 
L'istanza e' motivata dalla ristrutturazione in atto nell'ambito della procedura per la bonifica degli impianti inquinanti, secondo quanto prevede l'Autorizzazione integrata ambientale (Aia). Attualmente lo stabilimento di Taranto ha in cassa integrazione 2.600 lavoratori circa, per i quali la Cig scade il 2 marzo. 
Nel piano di ristrutturazione aziendale presentato oggi ai sindacati di categoria, l'Ilva annuncia l'investimento di due miliardi e 250 milioni di euro per gli interventi di risanamento in ottemperanza alle prescrizioni contenute nell'Autorizzazione integrata ambientale rilasciata dal ministero dell'Ambiente. 
Con la chiusura dell'altoforno 5 la produzione dovrebbe passare a diecimila tonnellate al giorno. 
''Le cifre indicate dall'azienda per la cassa integrazione ci sembrano decisamente eccessive - ha commentato il segretario provinciale di Taranto della Uilm, Antonio Talo'. In ogni caso, faremo di tutto perche' il peso di questa situazione non ricada tutto sulle spalle dei lavoratori''.Â  
 Saranno le Aree di laminazione a caldo e a freddo i reparti dello stabilimento Ilva di Taranto che, secondo il piano consegnato oggi ai sindacati, dovrebbero reggere il peso maggiore della cassa integrazione guadagni straordinaria chiesta dall'azienda soprattutto per applicare le prescrizioni Aia.  
