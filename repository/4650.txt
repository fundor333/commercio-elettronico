#titolo LIGA: Real e Malaga ok, Valencia ko - Speciali
Finisce in parità 2-2 l'anticipo della 15/a giornata della Liga spagnola tra Espanyol Barcellona e Siviglia. A segno per i padroni di casa  Verdu (13') e Simao (60'). Per gli ospiti in gol Rakitic (24'), Negredo (91'). 
 Una rete del solito Benzema e la doppietta del tedesco Ozil consentono al Real Madrid di vincere per 3-2 sul campo del Valladolid in uno degli anticipi della 15/a giornata della 'Liga'. In particolare, è decisiva, e spettacolare, la punizione con cui l'ex del Werder Brema realizza la rete della vittoria a 18' dalla fine. 
 Bella la prova del Malaga che, nel derby d'Andalusia, travolge per 4-0 il Granada, con le reti di Joaquin, Saviola, Camacho e Santa Cruz, e torna al 4/o posto in classifica. Sulla panchina del Valencia per la prima volta, Ernesto Valverde esordisce con un successo di misura (1-0) sul campo dell'Osasuna grazie alla rete di Soldado. Non riesce invece a vincere la Real Sociedad che con il Getafe fa 1-1.  
 L'Atletico Madrid, trascinato da un Falcao in stato di grazia, ha travolto il Deportivo La Coruna per 6-0 e si è riportato a -3 dal Barcellona, in questo momento in campo a Siviglia contro il Betis in un'altra partita del 15/o turno della 'Liga'.    Il colombiano ha realizzato una sensazionale 'manita', ovvero ha segnato la prima cinquina della carriera in match ufficiali. Era a secco dal 25 novembre scorso e oggi, dopo il gol iniziale per l'Atletico di Diego Costa, ha colpito in tutte le maniere: tre volte con tiri di potenza, una con un colpo di testa in tuffo e un'altra procurandosi un calcio di rigore che poi ha trasformato. Grazie alle 5 reti di oggi Falcao si è portato a quota 16 nella classifica dei marcatori.    L'ultima cinquina in una partita della 'Liga' era stata quella realizzata da Morientes in Real Madrid-Las Palmas nella stagione 2001-2002. Il record assoluto appartiene a Ladislao Kubala, che in un Barcellona-Sporting Gijon 9-0 di 60 anni fa, campionato 1951-'52, segnò 7 gol. 
 Nel giorno del record di Lionel Messi (86 gol nell'anno solare, battuto il record di Gerd Muller da 40 anni), anche il Barcellona non è da meno, infilando la 14/ma vittoria in campionato nelle prime 15 giornate.    Partita vibrante con un super Messi che segna la sua personale doppietta in poco più di 20 minuti, a nulla serve la reazione del Betis Sivilia che accorcia le distanze con Ruben Castro al 39'. La 'pulce' sblocca il risultato al 15' con un sinistro scoccato dopo essersi liberato di tre avversari, e poi al 23' sfruttando al meglio un assist di tacco di Iniesta.  
