#titolo A casa Sneijder, 'Utrecht ti aspetta con la coppa' - Mondiali Sudafrica
  (ANSA) - UTRECHT - La piazza del tifo d'Olanda, quella che si mostrerà al mondo in tv sarà il Museeumplein di Amsterdam. Ma è ad Utrecht che la febbre mondiali bolle come l'aria. Perché è qui, nel quartiere operaio di Ondiep, che è nato e cresciuto Wesley Sneijder. Lo stesso di un certo Marco Van Basten.    Il primo club di Sneijder si chiamava Dos, raccontano i vecchi del quartiere, ma ora si è fuso con altre due società dando vita al Dhsc. I campi della scuola calcio però sono sempre lì, in Thorbekkelan: tre, uno attaccato all'altro, con l'erba come in Italia ce la si può solo sognare se si è aspirante giocatore.    La via principale dà il nome al quartiere. E' completamente tappezzata di festoni arancioni. Bandiere olandesi alle finestre, sciarpe e amuleti attaccati alle porte, come in un 'quartiere spagnolo' fatto di case basse di mattoni e spazi verdi.    In Anton Geesinkstraat è il Café Murk il centro della vita calcistica. E' il pub in cui anche Wesley andava a giocare a biliardo e a farsi una birra. Alle pareti la foto di una formazione giovanile ed una maglia col suo nome. Mani e volti d'operai, tra gli avventori. Niente inglese. Ma basta il nome di Wesley per sciogliere le linque e far scattare l'appello.    "Lui è ancora uno di noi, la sua casa non c'é più ma non può dimenticarsi di passare qui" dice il rosso Hennie.    E nel pub Evert e Bep, che quando possono danno una mano a mandare avanti la scuola calcio, alzano la posta: "Ci aspettiamo che venga a trovarci per farci vedere la Coppa del Mondo. In fondo è da qui che è partito per conquistarla". La Spagna? Solo una formalità per i suoi tifosi di sempre.  
