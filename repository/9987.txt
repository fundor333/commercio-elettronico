#titolo Tumori: entro 10 anni 85% pazienti curato con radioterapia - Speciali ed Eventi - Salute e Benessere
  ROMA - Nonostante nell'immaginario collettivo sia poco conosciuta, la radioterapia nella cura dei tumori sta conoscendo un'espansione tale per cui entro dieci anni l'85% dei pazienti ne fara' uso. Lo affermano gli esperti della Associazione Italiana di Radioterapia Oncologica (Airo) riuniti da domani a Roma per il loro congresso nazionale. 
 Gia' oggi, spiegano gli esperti, il 60-65% dei pazienti oncologici fa ricorso alla radioterapia, ma le nuove applicazioni faranno lievitare la cifra. Nei tumori al seno, ad esempio,la tecnica eseguita dopo la chirurgia riduce il rischio relativo di recidiva di circa il 75%. Il dato e' molto importante perche' per ogni 4 recidive evitate si evita una morte per carcinoma della mammella: ''Nel tumore della prostata - spiega Riccardo Maurizi Enrici, presidente del Congresso - la radioterapia a dosi radicali raggiunge risultati di efficacia sovrapponibili alla prostatectomia tradizionale o robotica. In altri casi invece permette di ridurre l'effetto invalidante della chirurgia''. 
 Anche se la situazione delle radioterapie italiane e' generalmente buona, ci sono delle criticita', avvertono gli esperti: la dotazione tecnologica (secondo gli standard europei necessiterebbero 420 acceleratori lineari, mentre ora sono 346), la disomogeneita' territoriale, l'obsolescenza delle apparecchiature (il 25% circa supera i 10 anni di attivita') e la carenza  di  risorse umane (necessiterebbero almeno altri 80-100 radioterapisti oncologi): ''La situazione italiana e' quella di un paese dotato in modo abbastanza  disomogeneo tra nord, centro e sud, di tecnologia adeguata - spiega il presidente Airo Giovanni Mandoliti - Quindi i pazienti sono costretti a viaggiare, aggiungendo al problema psicologico del cancro anche il disagio logistico ed economico degli spostamenti''.  
