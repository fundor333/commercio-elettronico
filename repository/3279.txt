#titolo Delusione Italia, Bellocchio a mani vuote  - Spettacolo
dell'inviata Alessandra Magliaro 
 VENEZIA - Delusione Italia alla 69/ma Mostra del cinema di Venezia. Tre film in concorso su 18 e appena due premi nella parte bassa del verdetto. A Daniele Ciprì quello per il migliore contributo tecnico, per la fotografia al suo stesso film E' stato il figlio, curiosamente non per la fotografia di Bella Addormentata di Marco Bellocchio di cui pure è autore (insomma per la giuria di Mann è bravo sempre o ogni tanto?). E poi il premio Mastroianni al giovane attore emergente, vinto da Fabrizio Falco nel cast dei film di Ciprì e di Bellocchio. Tutto qua. Un po' poco forse rispetto a quello che ci si poteva aspettare, magari sull'onda dei 16 minuti cronometrati a Bellocchio in sala Grande. Matteo Garrone, il giurato italiano nel gruppo guidato da Michael Mann, non è riuscito a fare di più, posto che un membro della giuria sia lì per convincere gli altri e far ottenere premi alla patria e non ai film che piacciono, cosa questa tutta da dimostrare. Fatto è che su Toni Servillo c'erano molte speranze in Italia, ma dopo aver visto il duo Philip Seymour Hoffman-Joaquin Phoenix chi veramente poteva crederci?. E sullo stesso Bellocchio il sostegno è stato forte, ma invano. Del resto, non dimentichiamo, aveva ricevuto un anno fa il Leone alla carriera. Quando all'ora di pranzo si è saputo che i vertici di Rai Cinema stavano facendo le valigie si è capita l'aria: 19 film alla Mostra e niente bottino. L'ad di Rai Cinema Paolo Del Brocco non nasconde il dispiacere, pur felice del premio a Ciprì e pur condividendo la gioia del giovane Falco. 
 "Siamo però molto dispiaciuti che un'opera importante e coraggiosa come Bella addormentata non sia rientrata tra i film premiati, vista la straordinaria accoglienza del pubblico e le ottime critiche della stampa italiana e internazionale. Ci colpisce che un tema così universale e dibattuto, che Marco Bellocchio ha saputo trattare con intelligenza e rispetto, non sia riuscito a trovare il consenso e la giusta considerazione della giuria. I sedici minuti di applausi sinceri e commossi e la standing ovation che ha accolto tutto il cast in conferenza stampa - dice Del Brocco - resteranno comunque nella storia del Festival". La delusione italiana è però condizionata dalle aspettative: ogni anno stampa e protagonisti di casa nostra al Lido sono convinti di vincere il Leone o un premio importante, puntualmente restano a bocca asciutta, con relative proteste. Non si capisce perché dovrebbero vincere solo perché la Mostra del cinema si svolge a Venezia, come se Cannes facesse vincere solo i francesi, cosa che capita rarissimamente. Un provincialismo che danneggia: l'obiettivo più che i premi sono i buoni film e i biglietti strappati al botteghino. A meno che non ci si auguri giurie sensibili a stilare verdetti che ricambino l'ospitalità italiana. I tre film del concorso non erano forse migliori dei premiati, del resto nel verdetto non c'é stato spazio per un riconoscimento a Thy Womb di Brillante Mendoza che pure era piaciuto tanto. L'Italia si deve accontentare ma qualche motivo di soddisfazione si può trovare, ad esempio nell'aver visto un film bello come L'intervallo di Leonardo Di Costanzo.  
