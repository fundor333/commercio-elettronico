#titolo Porti: 'K' Line torna alla Spezia con portacontainer - Porti e Logistica - Mare
  (ANSA) - LA SPEZIA, 14 GEN - Dopo cinque anni di assenza tornano sulle banchine del 'La Spezia Container Terminal' le navi operate direttamente dalla 'K' Line nell'ambito del servizio  dall'estremo oriente verso il Mediterraneo. 
Lo ha annunciato l'Autorita' Portuale della Spezia spiegando che 'K' Line aveva comunque mantenuto i propri traffici nel terminal ligure attraverso diversi accordi di partnership. 
Per sottolineare l'importanza del primo arrivo della portacontainer M/V Helsinki Bridge, Carlo Besozzi, presidente e amministratore delegato di 'K' Line Italia, ed alcuni dei suoi principali clienti italiani hanno visitato il 'La Spezia Container Terminal'. In occasione della consegna ufficiale della targa ricordo al capitano della portacontainer da 8.500 teus, il presidente dell'Autorita' Portuale Lorenzo Forcieri, e Michele Giromini, general manager di Lsct, hanno presentato il piano di sviluppo del porto container spezzino a seguito del rinnovato accordo di concessione. (ANSA).  
