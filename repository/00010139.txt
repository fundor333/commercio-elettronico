#titolo Renzi vola su Facebook, Bersani raddoppia i cinguettii - Politica
  Oggi è il giorno del ballottaggio e i due candidati si giocano le loro ultime carte anche sulla Rete. Secondo una ricerca di Blogmeter-Politecnico di Milano sulle primarie del Centro-Sinistra, Renzi ha messo il turbo su Facebook: dal 29 novembre, i suoi fan sono aumentati di oltre 50.000 unità. Anche Bersani si è dato da fare dimostrandosi molto più attivo sui Social Network nell'ultima settimana rispetto al resto del mese di novembre: ha, infatti, triplicato la sua capacità di coinvolgimento su Facebook negli ultimi giorni ed ha incrementato in modo molto forte il suo attivismo personale su Twitter: passando da circa 7 cinguettii/giorno (nel periodo 1-25 novembre) a oltre 14 cinguettii/giorno nell'ultima settimana. 
 Emergono i primi risultati sulla hit parade di post e tweet più seguiti. Su Facebook, il post di Bersani, che ha riscosso il maggior consenso è: "Mi preparo al confronto di stasera con il mio staff" (28 novembre: Mi piace: 2082; Condivisioni: 670; Commenti: 526); per Renzi, il messaggio più gradito e commentato è stato: "Se vince Renzi, aboliremo i vitalizi e il loro cumulo. La politica non sia la via breve per avere privilegi" (29 novembre: Mi piace: 25.652; Condivisioni: 12.764; Commenti: 5.041). Su Twitter, invece, il Segretario del PD ottiene il massimo gradimento con un cinguettio del 12 novembre: "Bel confronto. Dai che siamo forti" (Risposte: 94; Retweet: 399); il Sindaco di Firenze riscuote la sua punta di consenso con un tweet del 27 novembre: "Domenica un referendum sul futuro. Se vi piace questo centrosinistra scegliete l'usatosicuro. Se volete cambiare, rischiando, noi ci siamo" (Risposte: 342; Retweet: 775). 
 Si conferma - dichiara Giuliano Noci, ordinario di Marketing del Politecnico di Milano - la grande differenza negli stili comunicativi dei due candidati. Renzi ha mantenuto per tutta la campagna un registro fortemente assertivo e provocatorio - che punta molto sul tema del cambiamento per attrarre giovani e indecisi - al contrario, Bersani è optato per un tono empatico, da "compagnone", in stretta coerenza con l'identità di "usato sicuro", che ha voluto affermare.  
