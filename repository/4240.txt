#titolo Portogallo - Mondiali Sudafrica
  La storia del Portogallo ai Mondiali e' breve, e ricca di alti e bassi. La 'Selecao e' stata presente ad appena quattro edizioni, raggiungendo le semifinali in due occasioni (1966 e 2006). Nelle altre due esperienze non ha superato la prima fase. 
 In Sudafrica, per fare piu' strada possibile e raccogliere un altro piazzamento di prestigio, la nazionale del ct Carlos Queiroz conta su uno dei migliori giocatori del mondo, quel Cristiano Ronaldo vincitore del penultimo Pallone d'oro e quindi all'apice della carriera, al contrario di quattro anni fa in Germania. E il discorso non riguarda soltanto il calcio: la rivista americana 'Time' lo ha inserito nella lista delle 200 personalita' piu' influenti del mondo, accanto a nomi come quelli di Barack Obama e del Presidente brasiliano Lula. 
 L'uomo dell'isola di Madeira segna e fa segnare (leggi assist) a raffica, confermandosi calciatore completo. A Manchester, nonostante i risultati della squadra di Sir Alex Ferguson continuino ad essere buoni, ancora lo rimpiangono. Lui, invece, sente di dover dimostrare sul campo il motivo per cui e' diventato l'estate scorsa il giocatore piu' pagato della storia, con i 96 milioni di euro sborsati da Florentino Perez per portarlo al Real Madrid. 
E' una responsabilita' che schiaccerebbe chiunque, ma non Cristiano Ronaldo, che non ha ancora 'digerito' l'Europeo perso in casa nel 2004 e casomai sente di piu' il peso di dover risultare decisivo anche con la sua nazionale. 
  
 Anche nelle ultime qualificazioni mondiali il Portogallo all'inizio non ha brillato (una vittoria in cinque partite), ma si e' ripreso riuscendo a piazzarsi al secondo posto nel suo gruppo e poi conquistando il biglietto per il Sudafrica grazie al successo nel doppio spareggio contro una Bosnia mai cosi' ricca di talenti. Cristiano Ronaldo a quelle due partite non ha preso parte per un problema alla caviglia destra, ma promette di risultare decisivo nel momento che conta, ovvero quest'estate, anche se non potra' sostenere da solo il peso dell'attacco portoghese. Buon per lui che sembra aver trovato un partner di spessore nel brasiliano naturalizzato Liedson. 
  
 Cosi' ora il Portogallo sogna in grande, nonostante le difficolta' di un girone di ferro in cui il talento che la Juve non volle si ritrovera' di fronte i 'cugini' del Brasile e la Costa d'Avorio di quel Drogba che con il Chelsea e' stato rivale di Cristiano in tanti match di Premier e Champions. Spesso sono finiti a favore del portoghese, che ora rischia di ripetersi in Sudafrica.    
   
