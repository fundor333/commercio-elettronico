#titolo Ue: Parlamento, trovati i seggi per la 'new entry' Croazia - 2013 Anno dell'Europa dei cittadini
     (ANSA) - STRASBURGO, 13 MAR - Dopo le elezioni del 2014
saranno la Germania (il paese piu' grande e rappresentato nel
Parlamento europeo) ed un gruppo di 11 paesi 'medi' a far posto
a Strasburgo ai rappresentanti della Croazia, che entrera' nella
Ue a luglio. La proposta del rapporto firmato da Roberto
Gualtieri (Pd/S&D) e dal polacco Rafal Trzaskowski (Ppe) e'
stata approvato oggi con 536 si', 111 no e 44 astensioni. A
lasciare una poltrona a testa saranno Austria, Belgio, Bulgaria,
Republica Ceca, Grecia, Irlanda, Lettonia, Lituania, Portogallo,
Romania e Ungheria, che perderanno ognuno un deputato. La stessa
Croazia dovra' ridurre il numero dei suoi rappresentanti,
passando dai 12 deputati attualmente presenti come osservatori a
11 membri effettivi dal 2014. 
   Nonostante il 'sacrificio' di Croazia e degli altri paesi
medi si scenderebbe dagli attuali 766 seggi a 754, ovvero ancora
tre oltre il limite massimo di 751 imposto dal Trattato di
Lisbona. Questi ultimi verranno eliminati dalla folta
rappresentanza tedesca, che passera' da 99 a 96 membri,
rientrando cosi' nel tetto massimo permesso, a partire dal 2014,
per ogni Stato membro. L'Italia manterra' intatta la sua
pattuglia di 73 deputati. 
   ''E' la meno imperfetta delle soluzioni possibili'', ha
affermato il relatore Gualtieri. ''Non era facile rispettare, al
tempo stesso, l'identita' nazionale, credere nella
sovranazionalita' dell'Europa, riconoscere la sovranita' dei
cittadini, accogliere i nuovi Stati membri e non aumentare i
membri del Parlamento'', ha sottolineato il popolare Carlo
Casini, Udc e Presidente della Commissione affari
costituzionali.  
   La proposta di riforma dovra' essere approvata all'unanimita'
da tutti gli Stati membri per entrare in vigore per le elezioni
europee di fine maggio 2014. (ANSA). (Segui ANSA Europa su  Facebook  e    Twitter ) 

