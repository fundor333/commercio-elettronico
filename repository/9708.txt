#titolo Obama su Rolling Stone, Obamacare nella storia - Mondo
  WASHINGTON - L'Obamacare rimarra' nella storia come un elemento fondamentale del patto sociale in America. Lo afferma Barack Obama intervistato da Rolling Stone.      ''Ne saro' molto orgoglioso. Com'e' accaduto per l'assistenza pubblica per gli anziani e la pensione, Medicare e Social Security - osserva Obama - man mano che passa il tempo, con la gente che vedra' come  funziona, con i miglioramenti sempre possibili, la gente dira': 'questo e' stato l'ultimo pezzo del nostro essenziale patto sociale ', in grado di assicurare agli americani una certa tutela di base, in modo da metterli a riparo dai problemi finanziari che possono venire da una malattia o dalla sfortuna''. 
 "E' molto importante che la gente capisca che in questi anni abbiamo fatto moltissime cose, perché spesso gli americani sono ossessionati dalla storia che a Washington non si fa nulla". Lo spiega Obama a 12 giorni dalle elezioni presidenziali. "Abbiamo approvato la riforma sanitaria, qualcosa che i miei predecessori hanno provato a fare invano per 100 anni. Poi - prosegue Obama - abbiamo messo in campo la più dura riforma su Wall Street dagli anni '30 a questa parte, e abbiamo creato la Consumer Finance Protection Agency, l'agenzia federale a protezione dei cittadini consumatori". Quindi ribadisce la sua fortissima vicinanza con Bill Clinton: "Abbiamo un rapporto eccezionale. Ha fatto un capolavoro alla Convention, ci parliamo regolarmente e ogni volta - osserva Obama - mi dà sempre ottimi consigli".  
