#titolo In aprile il primo lancio operativo di Vega - Spazio & Astronomia - Scienza&Tecnica
  A poco più di un anno dal suo debutto nello spazio, il piccolo lanciatore Vega, realizzato per il 65% dall'Italia, si avvicina al suo primo lancio operativo. 
E' infatti in programma in aprile il primo lancio operativo di Vega, il nuovo lanciatore dell'Agenzia Spaziale Europea (Esa) realizzato grazie a una grande partecipazione italiana. Lo ha detto Jean-Yves Le Gall, amministratore delegato e presidente di Arianespace, la società francese che gestisce i lanci presso la base europea di Kourou, nella Guyana Francese . 
''Il prossimo lancio di Vega - ha spiegato Le Gall - sarà in aprile e porterà il satellite Proba-V, dell'Esa, e il vietnamita VnredSat-1''. Realizzato nell'ambito del programma dell'Esa per l'osservazione della Terra, il satellite Proba-V segue il lancio di Proba1 e 2 e sarà dotato di strumenti in grado di monitorare lo stato di salute della vegetazione. 
"Nel 2012 - ha spiegato Le Gall - abbiamo effettuato ben 10 lanci di successo, e nel 2013 abbiamo in programma 6 lanci con Ariane-5, 4 con Soyuz e 1 con Vega". Grazie ai tre lanciatori, Arianespace ha portato in orbita nello scorso anno oltre 75 tonnellate di materiali e si conferma l'azienda leader del settore, raccogliendo oltre il 50% del mercato dei satelliti privati.  
