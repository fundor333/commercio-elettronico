#titolo Alla Croce di Fana con le racchette da neve - Â ITINERARI
  (ANSA) - AOSTA, 12 GEN - La Croce di Fana e' una punta minore al cospetto di piu' imponenti bastioni che circondano la conca di Aosta, caratterizzata da ambienti selvaggi, panorami suggestivi e, soprattutto, una bellissima sensazione di wilderness durante la salita con le ciaspole. 
Il periodo consigliato per la gita e' tra gennaio e febbraio. 
L'escursione ha una durata complessiva di circa quattro ore e mezza (dislivello 775 metri). Si parte dalla frazione Fonteil sopra Quart e, attraversato il villaggio, si imbocca un sentiero sulla sinistra che permette di tagliare un tratto della strada poderale. Ritornati sulla pista, si sale verso destra attraversando l'abetaia e inoltrandosi nella Comba Deche. 
Raggiunti alcuni casolari al cospetto della Becca d'Aveille, si continua lungo la pista innevata sino ad incontrare l'alpe Cre' dove si svolta a sinistra iniziando una salita con maggiore inclinazione. Superati Brunier e Flemagne, si rientra nel bosco, si arriva ad uno spiazzo e si prende sulla destra una pista. 
Prendendo quota si volge lentamente verso sinistra sino a raggiungere un primo punto panoramico con vista privilegiata sul Mont Emilius. Si ritorna quindi nel bosco e si procede in direzione della vetta dove si trova la Croce di Fana (2.212 metri), con uno splendido panorama sulla conca di Aosta. (ANSA).  
