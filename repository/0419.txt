#titolo Porti: Imperia da piu' bello del mediterraneo a incompiuta - Porti e Logistica - Mare
  (ANSA) - IMPERIA, 30 DIC - Doveva essere il porto piu' grande e bello del Mediterraneo, per il momento il porto turistico di Imperia, che conta 1300 posti barca, e' un'opera incompiuta. 
Oggi, sono scaduti i termini per concludere i lavori, ma le opere sono ferme da 12 mesi, nonostante la proroga della concessione, ottenuta un anno fa dalla Porto di Imperia spa (societa' che ha avuto in concessione la realizzazione delle opere, partecipata al 33% dal Comune, e per il restante da Imperia Sviluppo e Acquamare). A bloccare i lavori, i guai giudiziari della general contractor Acquamare, riconducibile all'imprenditore romano Francesco Bellavista Caltagirone, oltre alla crisi economica della stessa Porto di Imperia spa, ormai sull'orlo del fallimento. 
Per quanto riguarda il rinnovo della concessione demaniale, e' quasi scontato che il Comune di Imperia optera' per la decandenza.     Preoccupazione e' espressa dalle associazioni di categoria: con la revoca della concessione sono a rischio 33 posti di lavori alla Porto di Imperia e i 500 proprietari dei posti barca, perderebbero tutti i diritti. E questo, aprirebbe un lungo contenzioso con l'amministrazione comunale. Intanto, Acquamare ribadisce la sua volonta' a uscire dall'operazione.     Tra le ipotesi di salvataggio del porto turistico, quella di un fondo di investimento tutto italiano, specializzato in ristrutturazioni aziendali. ''Si tratta di un fondo che metterebbe in campo 15 milioni di euro, ovviamente vogliono garanzie. Ora chiederemo un incontro al commissario prefettizio del comune per discuterne'', spiega Giuseppe Argiro', direttore di Confindustria Imperia, che da quattro mesi ha aperto un tavolo di trattative. 
Anche i sindacati chiedono all'amministrazione comunale di prendere decisioni concrete al fine di salvaguardare i posti di lavoro.  
