#titolo In Calabria 137 mila aziende attive - Regioni - Terra&Gusto
  - CATANZARO - Sono 137.790 le aziende agricole attive in Calabria, pari all'8,5% del totale nazionale. La superficie aziendale totale (Sat) e la superficie agricola utilizzata (Sau) rappresentano rispettivamente il 4,1% e il 4,3% del dato nazionale. Sono questi alcuni dei dati che emergono dal sesto censimento generale dell'agricoltura per la regione Calabria. 
La rilevazione, effettuata tra il 24 ottobre 2010 e il 28 febbraio 2011, ha raccolto informazioni sulla struttura delle aziende agricole e sui metodi di produzione impiegati. I dati definitivi rilevati sono messi a confronto con quelli del precedente censimento riferito al 2000 nonché, limitatamente ad alcuni fenomeni, anche con quelli del 1990 e 1982, per cogliere le principali trasformazioni che hanno interessato il settore agricolo, condizionato dalla crisi economica, dalla volatilità dei prezzi delle commodity agricole, dai cambiamenti introdotti nella Politica Agricola Comune (Pac) e dalle nuove sfide legate alla sostenibilità ambientale delle pratiche agricole adottate. 
La dimensione media aziendale è cresciuta nell'ultimo decennio, passando da 3,2 ettari di Sau a 4,0 ettari nel 2010. L'azienda agricola con forma di conduzione diretta del coltivatore prevale sulle altre tipologie organizzative (96,9% dei casi). La struttura fondiaria è più flessibile, con uno slittamento verso forme di superfici in affitto; tuttavia il processo non è particolarmente dinamico: la gran parte delle aziende (l'84,7%) possiede solo terreni di proprietà nella misura del 64,4% della Sau. La quota prevalente delle giornate di lavoro standard è stata prestata dalla manodopera aziendale familiare (68%). 
La forza lavoro è costituita per il 72% da familiari del conduttore. 
La presenza di lavoratori stranieri rappresenta circa il 14% della manodopera extra-familiare. Il 73% dei capi azienda possiede un titolo d'istruzione pari o inferiore alla terza media o non ne possiede alcuno. Nove aziende su 10 investono in coltivazioni legnose agrarie, coprendo il 46% della Sau.  
Le aziende zootecniche diminuiscono nel decennio (-53%), in linea con la tendenza nazionale (-41%).  
L'allevamento bovino è presente nel 48% delle aziende zootecniche. Il 5% delle aziende presenta superficie destinata a colture e allevamenti biologici (2,7% in media Italia).  
