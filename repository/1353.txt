#titolo Wertmuller: bella Mariangela l'anticonformista - Spettacolo
di Alessandra Magliaro 
 Lina Wertmuller non ha voglia di parlare: e' morta Mariangela Melato, non solo l'attrice dei suoi film piu' famosi ma una vera amica. La regista con gli attori non mantiene grandi legami, la sua e' una cerchia ristretta, ''dentro ci sono solo Piera Degli Esposti, Sofia Loren, Giancarlo Giannini e appunto Mariangela Melato. Gli altri piu' che amici sono compagni di lavoro''. Quando ha avuto la notizia della morte della Melato si e' chiusa in se stessa in testa un solo pensiero, andare a visitarla alla clinica Antea. ''Sono affranta'', sospira Lina Wertmuller in un'intervista all'ANSA. 
 ''Non sapevo si fosse aggravata. Conoscevo la sua lotta contro il tumore, ma non che fosse a questo punto senza ritorno. Oro sto andando alla clinica per salutarla''.    Lina e Mariangela si volevano bene, si somigliavano anche come animo: ''spiritosa, ironica, anticonformista, mai banale. Un carattere simile al mio, per questo ci trovavamo cosi' bene, il tempo insieme volava via''. 
 Lina Wertmuller ricorda la Melato, ''un'amicizia particolare. Di poche persone puoi dire di essere veramente amica, e poi ci volevamo bene''. A presentarle furono Luca Ronconi, ''parliamo di cento anni fa - dice la Wertmuller - mio marito Enrico Job lavorava alle scene di uno spettacolo in cui recitava Mariangela. Nel dopo teatro le prime frequentazioni. Insomma il lavoro e' venuto dopo l'amicizia. Voglio dire pure che Mariangela e' sempre stata una donna bellissima, mi piaceva tanto e anche adesso - prosegue dopo averla salutata per l'ultima volta - che mi ha sconvolto la sua bellezza, e' candida, nobile''.    Del cancro al pancreas con cui la Melato lottava ''non parlavamo, io lo sapevo, era qualche anno che cercava di curarsi, ma la riservatezza vinceva, io non chiedevo, davo per scontato, a lei non andava di raccontare''. 
 Quando uno muore si dicono sempre belle parole: ''era la piu' bella, la piu' brava, la piu' simpatica di tutti, ma per lei era vero. E' aveva sempre quella bell'aria di Milano'', dice.    La bravura della Melato ''e' indiscutibile, grande, una perfezionista esigente ma lavoravamo bene anche per quello'', dice. Aneddoti? ''Di aneddoti oggi proprio non e' aria'' risponde la Wertmuller. I film insieme sono stati in realta' appena quattro ma sono tra i piu' noti per entrambe, tre uno dietro l'altro per il grande successo avuto: Mimi' metallurgico ferito nell'onore, 1972; Film d'amore e d'anarchia, ovvero stamattina alle 10 in Via dei Fiori nella nota casa di tolleranza (1973); Travolti da un insolito destino nell'azzurro mare d'agosto (1974) e poi il ritorno con Notte d'estate con profilo greco, occhi a mandorla e odore di basilico (1986).  
