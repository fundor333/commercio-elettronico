#titolo Felice Gimondi - Protagonisti
Felice Gimondi spegne 70 candeline ma gran parte della 'torta' sportiva della sua vita se l'é divorata un 'cannibale' di nome Eddy Merckx. Erano bei tempi quelli di Felix de Mondi (il soprannome affibbiatogli dalla grande penna di Gianni Brera), di un ciclismo senza tempo, delle strade piene di polvere, dell'entusiasmo popolare. 
 E soprattutto delle grandi rivalità. 
 Non si può parlare di Gimondi senza parlare di Merckx, soprattutto non si può parlare di Gimondi se non con Merckx. Oggi hanno le facce attempate - Felice raggiunge il traguardo dei 70 anni domani 29 settembre, Eddy per una volta tanto è alle sue spalle, essendo del giugno '45 - ma restano i veri volti del ciclismo dei nostri tempi. ''Io e lui siamo stati due campioni veri, insieme abbiamo fatto la storia del ciclismo - racconta all'ANSA il 'cannibale' in occasione del compleanno del suo grande rivale - La nostra generazione ha reso il ciclismo epico e leggendario".  
