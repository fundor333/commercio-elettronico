#titolo Comuni fanno business col proprio marchio - Economia
BOLOGNA - Originale iniziativa di alcune citta' italiane nel settore del licensing. In tempi di crisi economica e di spending review hanno iniziato a valorizzare i marchi dei propri comuni, o di alcune istituzioni cittadine come i musei, per la realizzazione di prodotti su licenza che portino denaro fresco nelle casse comunali.  
I primi esperimenti sono partiti a Milano, a Roma e a Venaria Reale (Torino), mentre diverse altre citta' si stanno muovendo nella stessa direzione. Le attivita' di licensing municipale saranno tra i temi della 6/a edizione del 'Bologna Licensing Trade Fair' (Bltf), il piu' importante appuntamento fieristico italiano nel settore della compravendita di licenze e dello sviluppo di prodotti basati su marchi e properties.  
La manifestazione, organizzata da BolognaFiere, e' in programma dal 25 al 27 marzo nel Quartiere fieristico di Bologna, contemporaneamente alla 50/a edizione della Fiera del Libro per Ragazzi.  
Durante il 'Bltf 2013' saranno presentati i primi progetti di licensing delle municipalita' italiane. Il comune di Milano, ad esempio, ha appena affidato ad un'agenzia specializzata un contratto per la gestione del proprio marchio che consentira' all'amministrazione comunale di incassare un minimo garantito di almeno 400mila euro in cinque anni. Recentemente e' stato anche aperto a piazza San Babila il primo official store dei prodotti di merchandising. Sulla scia dell'esperienza milanese, anche Roma Capitale ha avviato il suo progetto di licensing. E a Venaria Reale (Torino) il consorzio che gestisce la Reggia, cui partecipa anche il Comune, ha appena chiuso il primo contratto di licenza: gia' da Pasqua la societa' torinese Gruppo Spes realizzera' prodotti esclusivi di cioccolato artigianale con il marchio dello storico complesso museale, con una previsione di aumento del fatturato di circa il 20% gia' nel primo anno.'Queste iniziative di licensing dei comuni italiani sono una delle grandi novita' che saranno presentate durante la prossima fiera Bltf', spiega Marco Momoli, Exhibition Director di BolognaFiere. 'Si tratta di progetti con un'evidente potenzialita' di crescita, che hanno gia' suscitato interesse e curiosita' in altre citta'. La nostra manifestazione offrira' l'opportunita' di conoscere le metodologie adottate e i primi risultati raggiunti'. A Bltf 2013 saranno presenti 50 aziende provenienti dall'Italia e da diversi paesi (tra cui Francia, Germania, Spagna, Gran Bretagna, Federazione Russa e Stati Uniti); la superficie espositiva sara' di oltre 1.500 mq. Nei tre giorni della fiera sono previsti venti meeting specializzati dedicati agli operatori del settore, che vedranno la presenza di esperti italiani e stranieri. Â   
