#titolo Vela: Soldini doppia Capo Horn, -8 ore su tabella record - Nautica e Sport - Mare
   > (ANSA) - ROMA, 22 GEN - Il  Vor 70 Maserati  di  Giovanni Soldini  ha doppiato  Capo Horn  controvento e le correnti dominanti alle 15:37. L'equipaggio partito da New York il 31 dicembre impegnato nel tentativo di battere il record della storica Rotta dell'Oro, ha passato il leggendario Capo Horn dopo 21 giorni, 23 ore e 14 minuti di navigazione. Un tempo da primato, se si pensa che il maxi-catamarano di 110 piedi Gitana 13, detentore del record assoluto della tratta New York-San Francisco, nel 2008 ha doppiato Capo Horn dopo 22 giorni, 7 ore e 25 minuti. 
 "Siamo felici", le prime parole di Giovanni Soldini da bordo, raggiunto al telefono appena doppiato il Capo Horn. "Abbiamo fatto finora un tempo pazzesco. Fino a 10 miglia dal Capo siamo rimasti senza vento, poi un paio d'ore fa abbiamo fatto appena in tempo a togliere il J4 e a mettere il Code 0 ,a fare subito una mano e poi due, che sono arrivate raffiche di 20, 25 nodi. Ora navighiamo con raffiche di 35 nodi, come previsto. Ma il vento è ancora in aumento".  
 Secondo le regole del World Sailing Speed Record Council (WSSRC), l'organismo internazionale che certifica i migliori tempi di percorrenza delle barche a vela sulle rotte storiche dei clipper, il monoscafo Maserati per aggiudicarsi il record nella tratta New York-San Francisco, deve battere il tempo conseguito da Yves Parlier nel 1998, a bordo di Aquitaine Innovations: 57 giorni, 3 ore, 2 minuti. Il record nella categoria dei multiscafi conseguito nel 2008 da Lionel Lemonchois a bordo di Gitana 13 è di 43 giorni, 3 minuti, 38 secondi. (ANSA).  
