#titolo Nicola Cosentino dovrebbe costituirsi venerdi' - Politica
CASERTA - L'on. Nicola Cosentino dovrebbe costituirsi in carcere venerdi', quando saranno terminate le procedure di insediamento del nuovo Parlamento: lo apprende l'ANSA dall'avv. Stefano Montone, difensore del deputato Pdl. 
 Montone, che difende Cosentino insieme all'avv. Agostino De Caro, ha precisato che al momento non si sa a quale struttura Cosentino dovrebbe presentarsi. Tra le ipotesi, oltre a una delle case di reclusione campane (in particolare, quelle di Napoli), vi è anche quella di un penitenziario fuori regione, per esempio Rebibbia, a Roma. 
 "La decisione definitiva sulla struttura in cui verranno scontati gli arresti - ha concluso Montone - spetta all'autorità giudiziaria e sotto il profilo amministrativo al Dap". Nei riguardi di Cosentino, parlamentare uscente non ricandidato, ci sono due ordinanze di custodia cautelare in carcere per le quali la Camera ha rifiutato l'autorizzazione all'arresto, ma che sono state confermate nei giorni scorsi dal Tribunale del Riesame di Santa Maria Capua Vetere. Le ordinanze sono state emesse nell'ambito di procedimenti nei quali Cosentino è accusato di corruzione, in uno, e di concorso esterno in associazione camorristica, in un altro.  
