#titolo Pe: Angelilli, da Holland nessun cenno a spreco doppia sede - La voce degli Eurodeputati - ANSA Europa
     (ANSA) - BRUXELLES, 5 FEB - ''Avrei apprezzato qualche
parola di disponibilità su una possibile apertura rispetto
all'annosa questione della doppia sede del Parlamento europeo. Invece Hollande ha fatto solo un appello ai sentimenti, calando
un velo pietoso sugli sprechi''. E' quanto osserva in una nota
la vicepresidente del Parlamento europeo Roberta Angelilli
(Ppe-Pdl) in merito all'intervento svolto questa mattina dal
presidente francese Francois Hollande durante la sessione
Plenaria del Parlamento europeo.    ''Pur nella consapevolezza che alla base di questo doppione
ci sono ragioni storiche importanti - continua Angelilli - forse
è arrivato il momento di riconsiderare questa scelta che
rappresenta uno spreco di risorse inspiegabili soprattutto in un
periodo di crisi, iniziando un processo di revisione dei
Trattati. Vale la pena ricordare che l'aula di Strasburgo si e'
espressa più volte contro la doppia sede e tutto ciò che essa
comporta, in termini di risorse economiche, di inquinamento, di
spostamenti del personale, ecc. Spero che la Francia ed il suo
presidente - conclude l'europarlamentare - rivedano la propria
posizione''. 
(ANSA).
