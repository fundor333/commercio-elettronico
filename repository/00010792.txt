#titolo Esplosione ad Oslo, lo sgomento del mondo - Mondo
A poche ore dall'esplosione nel centro di Oslo arrivano le reazioni degli Stati. 
 USA CONDANNANO 'ODIOSO' ATTENTATO -  Gli Stati Uniti condannano "l'odioso" attentato di Oslo. Lo afferma il Dipartimento di Stato. "Condanniamo questi atti di violenza odiosi. Siamo vicini alle vittime e alle loro famiglie e abbiamo contattato il governo norvegese per portare le nostre condoglianze". 
 UE, CONDANNA PER ATTI DI VIGLIACCHERIA -   "Condanno con forza questi atti di vigliaccheria per i quali non vi è alcuna giustificazione". Lo ha affermato, in una nota, il presidente dell'Unione europea Herman Van Rompuy dopo aver appreso quanto avvenuto in Norvegia. Il presidente dell'Ue, che si è detto "scioccato", ha fatto sapere di aver inviato un messaggio di cordoglio e di solidarietà da parte dell'Unione europea al primo ministro Jens Stoltenberg e a tutto il popolo della Norvegia. 
 NAPOLITANO, ITALIA SI STRINGE A POPOLO NORVEGESE -  Il Presidente della Repubblica Giorgio Napolitano, appresa con vivo sgomento la notizia del grave attentato che ha colpito oggi il centro di Oslo, provocando vittime innocenti, ha inviato al Re di Norvegia, Harald V, un messaggio in cui esprime il più sentito cordoglio: "L'Italia si stringe in questo tragico frangente all'amico popolo norvegese, oggetto di un sanguinoso e vile atto terroristico, e si unisce al suo paese nel ripudio di ogni forma di violenza e nell'impegno a favore delle ragioni del dialogo e della pace". Lo rende noto il Quirinale in un comunicato. 
 NATO, CONDANNA PER EFFERATA VIOLENZA -  "Condanno nella maniera più forte possibile gli efferati atti di violenza in Norvegia". Lo ha affermato il segretario generale della Nato Anders Fogh Rasmussen. "Esprimo il mio sincero cordoglio al governo e al popolo norvegese e alle famiglie e ai congiunti di tutti coloro che hanno sofferto in questi atti crudeli e codardi", ha detto il segretario della Nato. 
 BERLUSCONI, SIAMO VICINI A NORVEGIA -  Il Presidente del Consiglio, Silvio Berlusconi, ha inviato un messaggio di cordoglio e vicinanza al primo ministro del regno di Norvegia Jens Stoltenberg dopo gli attentati di oggi. "Caro Stoltenberg - si legge nel messaggio - a nome del governo e mio personale Le esprimo il nostro profondo cordoglio per le vittime dell'attacco terroristico che ha colpito oggi la Norvegia. Siamo vicini al popolo norvegese in questo momento difficile nella lotta comune contro ogni forma di terrorismo", conclude il premier. 
 GB, MINISTRO HAGUE 'ORRIBILI ATTACCHI' -  Il ministro degli esteri britannico William Hague ha condannato con forza gli attentati in Norvegia: "Orribili attacchi a Oslo. Condanniamo tutti gli atti di terrorismo e siamo al fianco della Norvegia davanti a simili atrocita", ha detto su Twitter il capo del Foreign Office.  
