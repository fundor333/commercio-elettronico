#titolo Ama, per 2013 obiettivo 40% raccolta differenziata - Rifiuti & Inquinamento - Ambiente&Energia
     (ANSA) - ROMA, 18 GEN - ''Il patto per Roma prevede per fine
2013 un obiettivo puntuale del 40% di raccolta differenziata,
dobbiamo incrementare di 10 punti. Da aprile cominceremo con una
campagna di sensibilizzazione per implementare tale tipo di
raccolta in altri cinque Municipi per arrivare a fine anno con
un milione di persone coinvolte nel progetto''. Lo afferma il
direttore generale dell'Ama Giovanna Anelli.    Per il 2013 il cronoprogramma dell'Ama prevede ''l'avvio
della campagna di comunicazione nei territori interessati e
progressivamente l'attivazione del nuovo servizio di raccolta
differenziata in altri cinque municipi: XII, XVII, XVIII, VIII e
XV. Saranno 776mila i nuovi utenti interessati, dei quali circa
405 mila raggiunti dalla raccolta 'porta a porta' (52%) e i
restanti 371 mila dalla nuova raccolta stradale (48%). L'obiettivo di estensione del progetto - spiegano dall'Ama -
andra' ad aggiungersi ai 202 mila abitanti gia' coinvolti dal
'progetto pilota' del IV municipio, per un totale di quasi un
milione di abitanti''. In quest'ultimo municipio, dove il
progetto pilota e' stato gia' avviato, la diffusione della
raccolta di tipo domiciliare, il cosi' detto sistema 'porta a
porta' ha coinvolto 26 mila abitanti, mentre 176 mila sono stati
coinvolti dalla ''evoluzione del sistema di raccolta stradale,
con conferimento separato della frazione umida e del vetro''. (ANSA).
