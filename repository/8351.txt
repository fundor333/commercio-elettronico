#titolo Serata di guerra in Negev, blindato egiziano colpito  - Mondo
  di Sami al-Ajrami e Aldo Baquis 
 Gli abitanti israeliani del Neghev occidentale hanno vissuto una serata di guerra, alcune ore dopo che a Gaza la aviazione israeliana aveva ucciso un esponente di un gruppo islamico-salafita, fiancheggiatore di al-Qaida. Secondo Israele, con questa 'esecuzione mirata' è stato sventato un grave attentato in fase avanzata di preparazione, probabilmente nel Sinai egiziano. Ma la reazione dei miliziani fiancheggiatori di al-Qaida, sempre più attivi a Gaza e nel Sinai egiziano, è stata di una irruenza finora senza precedenti. Per due ore dal Sud della striscia di Gaza hanno martellato con razzi e colpi di mortaio gli insediamenti civili israeliani vicini al confine, mentre i servizi di Hamas cercavano di riprendere il controllo della situazione. Nelle stesse ore una postazione militare egiziana è stata presa d'assalto e due blindati catturati dagli assalitori si sono presto diretti verso il vicino villaggio israeliano di Kerem Shalom, al confine fra Egitto, Gaza ed Israele. 
 Uno dei blindati è riuscito ad aprirsi un varco sparando e ha puntato minacciosamente verso le prime case israeliane. "Poteva verificarsi una tragedia", ha commentato unafonte militare israeliana. Il blindato è stato allora centrato da un velivolo israeliano e tre miliziani che erano a bordo sono rimasti uccisi. Un secondo blindato, che si trovava ancora in territorio egiziano, è esploso a breve distanza dal confine. Nel frattempo a tutti gli abitanti israeliani della zona è stato ordinato di chiudersi nelle proprie abitazioni, nella sensazione che sul terreno ci siano ancora miliziani islamici armati. Ad accrescere la tensione è giunto il ritrovamento in quella zona di un'automobile israeliana abbandonata e colpita da proiettili: da qui l'allarme per un possibile rapimento di un civile israeliano, che finora non ha però avuto conferma. 
 Proprio ieri a Gaza era stato rilasciato da Hamas un importante esponente di un gruppo legato alla galassia mondiale della Jihad, Abu el Walid al-Maqdisi. Un anno fa l'attivista italiano Vittorio Arrigoni aveva pagato con la vita il tentativo di seguaci dello sceicco salafita di imporre a Hamas uno 'scambio di prigionieri' fra il volontario italiano e il predicatore fondamentalista. Stasera dunque il braccio armato di al-Qaida al confine fra Gaza e il Sinai egiziano cerca di dettare ad Israele, a Hamas e all'Egitto nuove regole di comportamento. La uccisione di un suo comandante a Gaza - manda a dire - mette in moto una reazione a catena che destabilizza la situazione in tutta le Regione.  
