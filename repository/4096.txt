#titolo Acqua: Federutility, con nuove tariffe piu' vicini a Ue - Speciali ed Eventi - Ambiente&Energia
  ROMA - "E' un primo passo positivo. La relazione dell'Autorità per l'energia elettrica e il gas dimostra che si è passati finalmente a parlare di acqua ed economia senza pregiudizi". Così Roberto Bazzano, presidente di Federutility, la federazione che associa i Gestori idrici in Italia, al termine della Conferenza nazionale sull'acqua organizzata dall'Autorità per l'energia. 
   "Il presidente Bortoni - afferma Bazzano - ha sottolineato due passaggi fondamentali per la sostenibilità del servizio idrico. Il primo è che si affermano i due principi cardine in tutt'Europa: la tariffa deve coprire tutti i costi e chi inquina paga, principio, quest'ultimo, destinato a spingere gli investimenti del settore della depurazione". "Il secondo passaggio importante - continua Bazzano - è quello nel quale si spiega come il diritto all'acqua e la tutela degli utenti si concretizzino solo con investimenti in infrastrutture". "Con queste premesse - ha concluso il presidente di Federutility - è naturale che collaboreremo con l'Autorità per l'energia elettrica e il gas con lo stesso impegno con il quale dal 1994 - dalla precedente riforma del settore con la Legge Galli, cioé - abbiamo lavorato con gli Ato, le Autorità d'ambito e le istituzioni locali".  
