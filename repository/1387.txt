#titolo Disabili: Ue chiede accessibilita' siti enti pubblici - Consumi e consumatori - ANSA Europa
     (ANSA) - BRUXELLES, 3 DIC - I siti web degli enti pubblici
che offrono servizi essenziali come il rilascio di documenti, i
servizi sociali e sanitari, la dichiarazione dei redditi o
l'iscrizione all'universita' devono essere resi accessibili ai
disabili. E' la richiesta della Commissione Ue che oggi, in
occasione della Giornata internazionale della disabilita', ha
presentato una proposta di direttiva che prevede, a partire
dalla fine del 2015, l'introduzione di norme obbligatorie e
uniformate a livello dei 27 paesi Ue. Sono infatti circa 80
milioni i cittadini Ue colpiti da disabilita' che potranno
beneficiare, insieme a 87 milioni di persone over 65, dei nuovi
siti accessibili per tutti. La situazione attuale, infatti, e'
molto grave: solo un terzo dei 761mila siti degli enti pubblici
europei e' pienamente accessibile. Con le norme Ue, invece, le
persone con menomazioni visive potranno ascoltare le descrizioni
delle immagini utilizzando un lettore di schermo, quelle affette
da menomazioni uditive potranno leggere le didascalie dei file
audio, mentre tutti gli elementi del sito potranno essere
esplorati con tastiera e mouse. ''Oggi tutti noi dipendiamo
virtualmente dall'accesso a internet per affrontare i vari
aspetti della vita quotidiana e abbiamo tutti diritto a un
accesso su base equa ai servizi pubblici online'', ha
sottolineato la commissaria all'agenda digitale Neelie Kroes,
ricordando tra l'altro che la nuova direttiva Ue potra'
contribuire a creare posti di lavoro, a ridurre i costi delle
amministrazioni pubbliche, e a incrementare un mercato con un
valore stimato di 2 miliardi di euro.(ANSA).
