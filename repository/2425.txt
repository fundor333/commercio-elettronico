#titolo Qui Olanda: Van Marwijk nasconde le carte - Mondiali Sudafrica
  (dell'inviato Leonardo Nesti) 
 (ANSA) - JOHANNESBURG - Lui un campionato del mondo lo ha gia' vinto, quindi sa come si fa. Il ct olandese Bert Van Marwijk nel 1975 e' stato infatti campione mondiale di Klaverjassen, gioco di carte popolarissimo in Olanda e in Belgio, in coppia con il padre. E come fece 35 anni fa, domani sera nella finale del Mondiale contro la Spagna dovra' restare concentrato, cercare di capire cosa ha in mano Del Bosque e non scoprire troppo il proprio gioco, almeno fino a che non potra' calare, al momento opportuno, i propri assi in tavola, per cercare di vincere la prima storica coppa del mondo olandese, stavolta di calcio.    Il Klaverjassen e' un gioco piuttosto simile alla Belot francese, che si gioca in coppia e con 32 carte. 
 E' una specie di tressette che ha pero' un seme dominante, come a briscola. Proprio come il calcio e' un gioco all'apparenza molto semplice, ma che dietro ogni mano nasconde un'insidia: guai a sottovalutare le idee del tuo avversario, guai ad aver troppa fiducia nel proprio gioco, guai a non cercare di imporlo. E se ti distrai un attimo puoi perdere tutto il banco, anche se in mano hai le carte migliori.    Stavolta le carte non c'e' un gran bisogno di mischiarle: Van Marwijk i suoi quattro assi di un colore solo non puo' nasconderli, ma puo' giocarli come vuole: Kuyt e' duttile e affidabile, Sneijder e' in una forma tale da rischiare seriamente di vincere il pallone d'oro, Robben e' un poeta che scrive bene anche in prosa. Tutti e tre agiranno alle spalle di Van Persie, che in questo Mondiale e' stato piuttosto deludente, ma che domani sera avra' il compito di riprendersi il suo posto da protagonista. I giocatori, tutti al top della condizione, in campo avranno i numeri dall'uno all'undici, come nel calcio antico. 
 Alla vigilia l'atmosfera in casa Olanda e' apparsa serena, la squadra ha fatto una passeggiata ed e' andata a vedere i leoni in un parco zoologico vicino a Johannesburg. Poi si e' allenata al Soccer City Stadium dove domani sera affrontera' la Spagna in finale: una seduta molto tranquilla, senza forzare e senza affaticarsi troppo.    ''Dobbiamo fare tutto il possibile - ha detto - giocare il nostro calcio. Con tutto il rispetto per l'avversario, siamo convinti di poter vincere. In una finale l'unica cosa che conta e' vincere. La cosa piu' importante e' che rimaniamo totalmente concentrati. Entrambe le squadre hanno un gioco abbastanza simile, anche se ognuna ha il suo stile. La Spagna fin qui ha giocato meglio. Quella di domani e' la partita piu' importante della nostra vita''. 
 Giovanni Van Bronckhorst e' alla sua ultima partita importante e alzare da capitano la prima coppa della storia dell'Olanda sarebbe la realizzazione del suo piu' grande sogno. 'Da bambino - ha raccontato - guardavo i Mondiali in televisione, e ho visto Maradona, Cafu e Dunga alzare la coppa, sognando, un giorno di trovarmi al posto loro. Pochi giocatori hanno avuto questo privilegio, se toccasse a me sarebbe un sogno''.    A meno di 24 ore Van Marwijk ha elaborato la sua tattica di gioco, sa gia' che carte ha in mano e questo, rispetto al Klaverjassen, e' gia' un bel vantaggio. Non resta che studiare bene come giocarle e cercare di immaginare che mosse nasconda Del Bosque sotto i baffi: ''Certo che ho in mente una tattica - ha detto - ma queste cose le ho dette ai miei giocatori nello spogliatoio, non vengo certo a dirle in conferenza stampa''.        Altrimenti, sarebbe come giocare a carte scoperte: in una finale del campionato del mondo non ci sarebbe gusto.  
