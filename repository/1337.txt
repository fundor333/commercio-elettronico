#titolo Grand Central Terminal, stazione da record - Itinerari - In Viaggio
  Vi transitano ogni giorno almeno 750mila persone – fino a un milione nel periodo natalizio –, è al top dei siti più visitati di  New York  con 21 milioni di turisti ogni anno e nonostante compia un secolo di vita è più viva e avveniristica che mai. È Grand Central Terminal, cuore pulsante della Grande Mela, voluta cento anni fa dall'imprenditore  Cornelius Vanderbilt . 
Definirla "stazione" è riduttivo visto che è la più grande al mondo: Grand Central è un vero e proprio  'tempio' degli spostamenti nella Grande Mela , nonché luogo di ritrovo – magari 'sotto l'orologio' – di migliaia di persone, turisti compresi. Febbraio quest'anno non rappresenta un compleanno come gli altri, perché le candeline appena spente sono ben cento: occasione che New York ha colto al balzo per festeggiare come si deve uno dei suoi simboli e luoghi più amati. Centinaia gli eventi in programma  durante tutto il 2013 e qualche novità. In primavera è prevista la conclusione dei lavori di rinnovamento dell'ingresso sulla 42/ma Strada, mentre a maggio, in occasione della parata dei treni e dei mezzi storici, a Grand Terminal saranno esposte carrozze antiche. In autunno è tempo di guardare al futuro con la speciale mostra sui "prossimi cento anni" della stazione, con la presentazione di idee e visioni innovative sul sistema ferroviario. Nel corso dell'anno sono organizzate iniziative pensate per varie tipologie di visitatori: dai viaggiatori alle famiglie in vacanza, dagli amanti dello shopping agli appassionati di cimeli dei trasporti. Tutte le informazioni sul centenario possono essere facilmente reperite su un  sito web  lanciato per l'occasione e attivo già dal giugno scorso. Grand Central Terminal  rappresenta non solo un centro nevralgico per i trasporti newyorchesi ma anche uno dei suoi edifici  icona . Nata come punto di snodo ferroviario per treni a lunga distanza, oggi è destinazione di pendolari, turisti, ospita negozi di tendenza e alcuni dei ristoranti e delle cocktail lounge più alla moda di Manhattan. Conta un centinaio di binari, di cui oltre 40 con banchina. Al mattino, nell'ora di punta, vi arriva  un treno ogni 58 secondi . È secondo, fra i siti più visitati di New York, soltanto a Times Square. Il soffitto dell'atrio principale reca un enorme dipinto raffigurante lo  zodiaco  con 2500 stelle. Le costellazioni sono rappresentate al contrario, pare per errore del progettista. Pochi sanno che c'è una sorta di galleria "dei sospiri" nel piano inferiore, appena fuori lo storico  Oyster Bar : due persone possono mettersi agli angoli opposti e far arrivare all'altro la propria voce. Quello che si osserva al centro del gruppo di sculture sull'entrata principale è il più grande  orologio Tiffany  del mondo. Se capita di perdere qualcosa sui treni della Metro-North Railroad non disperare: si può tentare con una denuncia online sul sito ad hoc. Nel 2012 il servizio ha consentito di restituire ai proprietari oltre  13mila oggetti smarriti .  
