#titolo Parco della Sila sempre piu' accessibile - Nelle Regioni - In Viaggio
  ROMA - Rendere sempre più accessibile il Parco nazionale della Sila anche ai diversamente abili, come pure ai meno esperti della montagna, alle famiglie, ai bambini e agli anziani. E' stato questo il tema di un incontro tenutosi nella sede dell'Ufficio Territoriale per la Biodiversità (Utb) di Cosenza, cui hanno partecipato il presidente e il direttore dell'Ente Parco, Sonia Ferrari e Michele Laudati, il responsabile dell'implementazione del progetto 'Veritable' nel Parco della Sila Antonio Pettinato, e i rappresentanti delle associazioni di disabili, della soprintendenza e dell'Ufficio Turismo. Lo rendono noto, in un comunicato congiunto, il Parco nazionale della Sila e Bureau Veritas che ha avviato le procedure per la certificazione 'Veritable' delle iniziative avviate dal Parco per i disabili. Bureau Veritas, ha sottolineato Antonio Pettinato, responsabile del progetto, "metterà in atto le procedure perché i percorsi accessibili vengano effettivamente utilizzati e poi ne effettuerà il monitoraggio per verificare se i requisiti per l'accessibilità sono rispettati".  
Nel corso dell'incontro sono state messe a fuoco idee e suggerimenti utili a migliorare l'accessibilità di alcune strutture e percorsi all'interno delle aree protette della Sila, grazie alle diverse strutture realizzate dall'Ente Parco per favorire l'accesso a tutti ed in virtù della natura di altopiano che caratterizza la Sila. A questo proposito, la presidente Ferrari ha ricordato che "sono già stati effettuati investimenti per il turismo accessibile e ogni anno il Parco investirà una cifra per il miglioramento delle strutture per l'accessibilità, come quelle presenti al Centro Visita Cupone, oggi dotato di percorsi con pannelli esplicativi in braille per i non vedenti e con caratteri marcati per gli ipovedenti, così come di una sedia Joelette, una carrozzella da fuori-strada, a ruota unica, che permette a tutte le persone a mobilità ridotta di condividere l'attività escursionistica con l'aiuto di un accompagnatore".  
Sempre nel Centro Visita Cupone, una convenzione tra il Parco e l'Unione italiana Ciechi di Cosenza prevede la realizzazione di un percorso con informazioni audio. Inoltre a breve sarà installata una nuova mappa tattile per la descrizione delle piante lungo l'orto botanico del Cupone, creati laboratori didattici accessibili anche ai disabili e realizzazione di percorsi nel Parco grazie all'importante collaborazione del CAI di Cosenza con l'Ente Parco.  
