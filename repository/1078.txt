#titolo Ford Fusion Energi, 3 volte l'autonomia di Prius plug-in - Mobilit√† Sostenibile - Motori
  ROMA - Ford ha diffuso negli Stati Uniti i dati sui consumi e l'autonomia del modello ibrido Fusion Energi plug-in, cosi' come sono stati certificati dall'Environmental Protection Agency (EPA). Lo fa con un comunicato che, secondo uno stile inconsueto per l'Europa, sottolinea i punti di forza di questo modello rispetto alle due dirette rivali nel mercato Usa. L'ultima arrivata nella gamma di quella che la Casa di Dearborn definisce ''gamma elettrificata'' dopo la C-Max Energi e' in grado di percorrere 620 miglia (998 km) senza ricarica ne' rifornimento di benzina e puo' viaggiare in modalita' 100% elettrica per 21 miglia (33,8 km). 
 Questi dati - si legge in una nota della Ford - evidenziano la superiorita' della Fusion Energi rispetto alla Honda Accord e alla Toyota Prius, entrambe in versione plug-in hybrid. Le 21 miglia in modalita' elettrica - afferma la Casa di Dearborn sulla base dei dati EPA - sono quasi il triplo di cio' che assicura la Prius e il doppio della Accord. A livello di prestazioni, la velocita' massima della Fusion Energi in modalita' elettrica - che raggiunge le 85 miglia all'ora - ''batte'' di 23 miglia la Toyota Prius, cosi' come risulta piu' elevata la potenza totale disponibile del sistema ibrido, 195 Cv con il 100% di carica, 60 Cv in piu' rispetto alla Prius plug-in. Ford sottolinea anche i consumi certificati per la Fusion Energi dall'EPA: 108 miglia per gallone in citta', 92 in autostrada e 100 nel ciclo combinato, ''fino a 5 meglio della Toyota Prius plug-in hybrid''.  
