#titolo USA: Bob Bradley - Gli Allenatori - Mondiali Sudafrica
  Bob Bradley è nato a Montclair (Stati Uniti) il 3 marzo 1958 ed è nei quadri tecnici della federazione statunitense dal 2006. Nel luglio di quell’anno – dopo la fugace apparizione degli Stati Uniti ai Mondiali di Germania 2006 – la Federazione gli affidò la guida della squadra ad interim, al posto di Bruce Arena. Solo nel dicembre dello stesso anno, considerati i successi inanellati dalla nazionale a “stelle e strisce” in amichevoli, la Federazione sciolse ogni riserva e affidò a Bradley la panchina come allenatore in prima. Precedentemente Bradley aveva svolto il ruolo di tecnico in squadre di College americani e poi nella Major League Soccer, dove ha ottenuto più vittorie di qualsiasi altro tecnico statunitense. 
 Nella sua carriera tecnica ha allenato l’Ohio University (all’età di 22 anni!, dal 1981 al 1983), la Princeton University (dal 1984 al 1995), i Chicago Fire (dal 1998 al 2002), i New York MetroStars (dal 2003 al 2005) ed i Chivas Usa (2006), mentre è stato assistente all’University of Virginia (nel 1983 e 1984), della selezione USA Under 23 (nel 1996, nel 2006 e 2007) e dei Washington DC United (nel 1996 e 1997), in due di questi tre casi con Bruce Arena allenatore in prima. Da tecnico le sue massime soddisfazioni sono arrivate nel 1998, quando venne eletto “Coach dell’anno” statunitense e, ovviamente, nel 2007 con la vittoria della nazionale A alla Gold Cup, ma non va dimenticato l’approdo alla finalissima di Confederations Cup 2009, persa dal Brasile (2-3). A livello di club Bradley ha vinto 1 Mls Cup (Chicago, 1998) e 2 US Open Cup (Chicago, 1998 e 2000). 
 Bradley vanta anche un passato da calciatore alla West Essex High School, a New Jersey ed alla Princeton University. L’attuale selezionatore degli Stati Uniti proviene da una famiglia di atleti: suo fratello Scott ha giocato a baseball nei Seattle Mariners ed attualmente è allenatore alla Princeton University. Suo figlio Michael invece è un calciatore professionista in forza al Borussia Moenchengladbach e colonna della nazionale a “stelle e strisce”. L’altro fratello di Bradley, Jeff, invece è un giornalista dell’ESPN-The Magazine.  
