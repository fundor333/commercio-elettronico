#titolo Bossi, voglio un accordo con Maroni  - Politica
(di Serenella Mattera) 
 Niente incontro, neanche oggi. Umberto Bossi e Roberto Maroni non si vedono in via Bellerio, come ipotizzato. E il protrarsi dell'attesa sembra testimoniare la tensione ancora presente tra i due, dopo la notizia del dossieraggio ai danni di Maroni. Bossi ha assicurato che non sapeva? "Bene", risponde laconico l'ex ministro dell'Interno. Ma questa sera a sorpresa da Arese il senatur gli ha inviato segnali di fumo: "Voglio fare un accordo con Maroni", ha detto Bossi rispondendo ai cronisti a proposito delle prossime mosse per superare il travaglio leghista. Intanto Maroni ha lanciato l'allarme: "Questa campagna mediatica ci penalizzerà" alle elezioni, dice. E allora i triumviri ripartono anche da lì, dalla comunicazione: d'ora in poi, decidono, i parlamentari dovranno concordare le loro interviste tv con i capigruppo. Niente più dichiarazioni estemporanee. 
 C'era attesa, oggi, per un incontro Bossi-Maroni. Il colloquio non è avvenuto, spiegano a via Bellerio, causa impegni da campagna elettorale. Ma la voce circolava con insistenza dopo la notizia (che ha mandato su tutte le furie Maroni) del dossieraggio di Francesco Belsito ai danni dell'ex ministro dell'Interno. Non ne sapevo nulla, ha assicurato ieri il Senatur, ma per tutta risposta ottiene oggi da Maroni un laconico: "Bene". E anche se l'ex ministro dell'Interno aggiunge che sì, l'incontro con il 'capo' ci sarà, in ambienti leghisti raccontano che c'é ancora tensione, una tensione legata più in generale alle sorti del Carroccio ("non credo che Bossi si ricandiderà alla segreteria federale", dice il maroniano Gianluca Pini). Le notizie sul fronte giudiziario intanto continuano ad emergere. Presso un notaio di Rovigo i magistrati hanno sequestrato 350 mila euro, che sarebbero parte dell'investimento da 1,2 milioni effettuato a Cipro dal consulente Paolo Scala, indagato assieme all'ex tesoriere Belsito. Mentre a Milano il senatore Piergiorgio Stiffoni si presenta spontaneamente dai magistrati a spiegare che gli investimenti in diamanti sono personali ed estranei agli affari di Belsito. "Non mi sembra di vedere reati", dice Maroni. Che però rifiuta la teoria del 'complotto' antileghista: "Non credo ai complotti della magistratura e dei servizi segreti. Ho fatto il ministro dell'Interno e i servizi segreti sono capaci di tutto meno che di fare complotti", dice. Dentro la Lega "c'erano pasticci" e ora si deve continuare fare pulizia, "senza guardare in faccia a nessuno". Sul piano elettorale "questa campagna mediatica ci penalizzerà", ammette Maroni. 
 "Ma siamo ansiosi - aggiunge - di recuperare il consenso che questa brutta vicenda, temo, ci abbia fatto perdere". E allora si riparte anche dalla comunicazione, dopo che lo scontro interno è tracimato sui media attraverso le dichiarazioni di 'maroniani' e 'bossiani'. Così, all'indomani dell'apparizione tv in cui Pini ha sollevato sospetti sulle spese dell'ex capogruppo Marco Reguzzoni, ecco arrivare, a porre un argine all'emergere di divisioni e tensioni, una lettera dei 'triumviri' Maroni, Calderoli e Dal Lago. Una missiva inviata ai capigruppo di Camera e Senato per affermare che le presenze nelle trasmissioni tv dei parlamentari devono essere d'ora in poi "concordate con i presidenti dei gruppi". Un tentativo di restituire un'immagine unitaria al partito. "Facciamo vedere a tutti chi siamo - incita i militanti via Facebook Maroni - Nonostante tutto, io sono orgoglioso di essere leghista!!!".  
