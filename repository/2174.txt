#titolo Olio: all'Agraria di Riva del Garda premio 'Sirena d'oro' - Prodotti tipici - Terra&Gusto
  (ANSA) - TRENTO - E' un olio trentino, l'Uliva Dop Garda Trentino dell'Agraria di Riva del Garda, il vincitore del concorso 'Sirena d'oro', categoria fruttato leggero. Primo posto proclamato ieri a Roma, si aggiunge ai recenti premi ricevuti, 'Corona d'oro Maestro d'olio di Extra Lucca' e 'Sol d'argento' al Vinitaly di Verona ottenuti col '46/o parallelo monovarietale e biologico'. ''Grazie all'impegno di tutti i soci, degli olivicoltori dell'Alto Garda Trentino e agli ingenti investimenti in tecnologie e specializzazione siamo riusciti a posizionarci ai massimi livelli qualitativi mondiali. Una grande soddisfazione per tutti noi e per tutto il Trentino, un gioia che dura ormai da diversi anni'' hanno commentato il direttore generale di Agraria Riva, Massimo Fia, e il direttore produttivo, Furio Battellini. 
La consegna delle 'sirene' si terra' a Sorrento in occasione della terza edizione della 'Borsa Valori del Territorio', manifestazione enogastronomica dedicata agli oli Dop e ai prodotti  agroalimentari. 
L'Agraria di Riva del Garda e' una cooperativa agricola impegnata nei settori oleario e vitivinicolo da quasi novant'anni. Anno di fondazione: 1926. Sede: in via San Nazzaro a Riva del Garda, alle porte della citta' del Benaco. I soci sono 342 e il fatturato di 6.700.000 euro. Il presidente e' Giorgio Planchensteiner e lo staff conta venti collaboratori.  
