#titolo Assegnato l'Advanced Investigators Grant del Consiglio Europeo della Ricerca - Ricerca e Istituzioni - Scienza&Tecnica
  Un super-finanziamento europeo da 1,5 milioni di euro per studiare gli effetti degli estrogeni sulla salute della donna, non solo dal punto di vista riproduttivo ma a tutto tondo. Lo ha ottenuto il gruppo di ricercatori guidato da Adriana Maggi dell'Università di Milano, che si è aggiudicato l'Advanced Investigators Grant del Consiglio Europeo della Ricerca. 
''Si tratta di un bando molto prestigioso, difficilissimo da vincere, che finanzia solo progetti di ricerca ritenuti di eccellenza, innovativi e di frontiera'', rileva l'Università in una nota. Da quando è stato istituito, nel 2007, sono solo 75 i progetti finanziati a scienziati italiani.  
Adriana Maggi, che lavora nel Dipartimento di Scienze Farmacologiche e Biomolecolari dell'Università, studia da 30 anni l'azione degli estrogeni, concentrandosi soprattutto sui loro effetti anche in funzioni fisiologiche non direttamente riconducibili alla fertilità, ma tutte fondamentali per le loro implicazioni sulla salute della donna nella menopausa e nell'invecchiamento. 
Negli ultimi anni il suo gruppo ha scoperto che il fegato è un bersaglio primario degli estrogeni, alla pari con gli organi riproduttivi come ovaio, utero e ghiandole mammarie. 
L'ipotesi, spiega la stessa Maggi, ''é che la diminuzione della produzione di estrogeni da parte dell'ovaio ha come effetto primario una alterazione del metabolismo energetico; il fegato, di conseguenza, inizia a produrre una eccessiva quantità di lipidi e colesterolo, che si accumula e scatena reazioni infiammatorie generalizzate, e queste facilitano l'insorgere di patologie che accompagnano l'invecchiamento della donna''.  
Grazie ai nuovi fondi il gruppo di Adriana Maggi potrà studiare ''come intervenire farmacologicamente per limitare gli errori metabolici indotti dalla mancanza di estrogeni - spiega la ricercatrice - e come migliorare lo stato di salute della donna che oggi trascorre anche più di un terzo della propria vita, spesso il più impegnativo, durante e dopo la menopausa''.  
