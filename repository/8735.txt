#titolo Spagna: ok Ue a ristrutturazione 4 banche e aiuti - Economia e lavoro - ANSA Europa
  BRUXELLES - La Commissione Ue ha dato il suo via libera ai piani di  ristrutturazione delle banche spagnole  del gruppo 2 (Liberbank, Caja3, BMN e Banco CEISS), che apre la strada alla loro ricapitalizzazione via l'Esm per un totale di 1,865 miliardi di euro. Liberbank riceverà 124 milioni, Caja3 407, BMN 730 e Banco CEISS 604. Secondo l'Antitrust Ue i piani di ristrutturazione delle quattro banche sono ''in linea con le norme'' europee sugli aiuti di stato, in quanto permetteranno loro di ''ritornare sostenibili'' nel lungo periodo ''senza il sostegno pubblico''. Inoltre gli istituti hanno ''adeguatamente contribuito'' ai costi della ristrutturazione, che ha ''sufficienti salvaguardie'' per ''limitare le distorsioni della concorrenza'' dovute agli aiuti. 
   
 La procedura rispetta quanto stabilito dal  Memorandum d'intesa  siglato dalla Spagna con l'Eurogruppo a luglio per il salvataggio del suo settore bancario. ''Siamo riusciti a portare a termine una ristrutturazione completa di otto banche in appena qualche qualche mese'', ha commentato il commissario Ue alla concorrenza Joaquin Almunia. 
   
 Ora l'Esm potra' procedere a versare al Frob, il fondo spagnolo per la risoluzione delle banche, gli aiuti Ue da  1,865 miliardi di eur o , pari ad appena il 30% dei 6,248 miliardi complessivi necessari per la ricapitalizzazione degli istituti del gruppo 2. La quota restante verra' coperta dall'esercizio di condivisione degli oneri (circa 2 miliardi), la vendita di asset (piu' di 1 miliardi) e il trasferimento degli asset tossici alla 'bad bank' Sareb (1 altro miliardo circa). Liberbank ha infatti un bisogno complessivo di rifinanziamento pari a 1,198 miliardi (di cui 124 milioni dall'Esm), Caja3 di 779 milioni (di cui 407 da Esm), BMN di 2,208 miliardi (di cui 730 milioni da Esm) e Banco CEISS di 2,063 miliardi (di cui 604 milioni da Esm).  
