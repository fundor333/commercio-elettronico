#titolo 2012 anno nero per occupazione in Eurozona - Economia e lavoro - ANSA Europa
  Per l'Eurozona il 2012 e' stato un  anno nero per l'occupazione  tornata sotto i livelli raggiunti nel 2006. A certificarlo sono i dati diffusi oggi da Eurostat: nel quarto trimestre dell'anno le persone con un lavoro sono diminuite dello 0,3% rispetto al trimestre precedente e dello 0,8% nei confronti del periodo ottobre-dicembre 2011. 
   
 Nell'intero 2012, rispetto all'anno precedente, i lavoratori nell'Eurozona sono scesi dello 0,7% attestandosi su quota 145,7 milioni. Nel 2011 c'era stato un aumento dello 0,3%.      Nell'insieme dei 27 Paesi dell'Unione le cose sono andate leggermente meglio. La  flessione  nell'ultimo trimestre 2012 e' stata dello 0,2% rispetto al trimestre precedente e dello 0,4 sul periodo ottobre-dicembre del 2011. 
   
 Nell'insieme del 2012 il calo dei posti di lavoro nell'Ue e' stato dello 0,4% contro il piu' 0,3 dell'anno precedente. In questo contesto l' Italia  si colloca leggermente al di sopra della media Ue-17 per quanto riguarda il confronto tra gli ultimi due trimestri del 2012 (meno 0,4%) e registrata un calo molto piu' contenuto rispetto all' Eurozona  in rapporto all'ultimo trimestre 2011 (meno 0,1%). 
   
    
