#titolo Maro': venerdi' la decisione su nuova licenza in Italia - Uomini e Mare - Mare
  (ANSA) - NEW DELHI, 19 FEB - Il presidente della Corte Suprema indiana Altamas Kabir deciderà venerdì sulla nuova licenza per i due marò Massimiliano Latorre e Salvatore Girone. I legali dei due hanno chiesto che i loro assistiti possano usufruire di un permesso di un mese per rientrare una seconda volta in Italia, anche per avere la possibilità di votare alle politiche. 
 In una breve presentazione della richiesta dei marò di recarsi in Italia per quattro settimane per motivi elettorali e famigliari, l'avvocato Arish Salve ha anche ricordato che già in passato l'Alta Corte del Kerala aveva accettato di concedere a Latorre e Girone un permesso di due settimane, al termine del quale i due avevano fatto ritorno a Kochi.  
 E' intervenuto successivamente un legale in rappresentanza dello Stato indiano che ha chiesto alcuni giorni di tempo per prendere una posizione al riguardo, ed ottenendo dalla Corte un rinvio fino a venerdì mattina. All'uscita dell'udienza sia Salve, sia l'avvocato Diljeet Titus, responsabile del team che fin dall'inizio ha difeso i marò, si sono detti ottimisti sulla possibilità che la Corte venerdì accolga la richiesta. (ANSA).   
