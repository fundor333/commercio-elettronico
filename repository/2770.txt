#titolo L'Abbonamento varca il confine - Ambiente
  E adesso si varca il confine: nel 2012 i possessori dell'Abbonamento Musei Torino Piemonte potranno visitare a prezzo ridotto alcuni fra i principali complessi d'Italia e alcune fra le mostre più importanti e suggestive. 
   L'iniziativa, cui ha lavorato Torino Città capitale europea, si propone come un seguito delle celebrazioni per il 150/o anniversario dell'Unità. ''Fatta l'Italia nel 2011 - dicono i curatori - nel 2012 andiamo a visitarla. Dopo aver accolto le persone venute in Piemonte per visitare le mostre di Esperienza Italia, ora tocca ai piemontesi uscire di casa per visitare le altre regioni''. 
   Ad accettare questa sorta di lasciapassare saranno - ma l'elenco non è ancora completo - i Musei Civici e il MAXXI a Roma, i Musei Civici di Brescia, il Pass per i musei di Venezia, il MART a Rovereto, dove si potrà staccare il biglietto ridotto. Riduzioni anche alla mostra ''Roma al tempo di Caravaggio'', a Palazzo Venezia a Roma, la mostra sulla Regina Margherita a Villa Reale a Monza (chiude l'8 gennaio), all'esposizione dedicata a Steve McCurry, il fotografo della celebre foto della ragazza afgana dagli occhi verdi e, a Forli', ai Musei di San Domenico Wildt, uno dei massimi scultori del Novecento. 
   Per l'Abbonamento Musei Torino Piemonte il 2011 è stato un anno da record. Gli abbonati sono stati 84 mila con un aumento del 36% rispetto al 2010 ed un aumento ancora piu' rilevante nell'utilizzo, con una media di 45 mila ingressi al mese contro i 26 mila del 2010. A fine 2011 si prevedono oltre 580 mila ingressi con abbonamento nei musei del circuito. Gli ingressi con la tessera annuale hanno rappresentato circa il 20% degli ingressi a ''La Bella Italia'' alla Reggia di Venaria Reale.  
