#titolo Pe, norme rigide contro contaminazione acqua potabile - Acqua: Top News - Ambiente&Energia
 
            
            STRASBURGO - Monitoraggi regolari e norme piu' rigide sui limiti
di concentrazione di radon, trizio e altre sostanze radioattive
nell'acqua potabile: e' quanto chiedono gli eurodeputati in una
risoluzione approvata oggi a larga maggioranza dall'Assemblea di
Strasburgo, che non ha voce in capitolo in materia e chiede
invece di diventare parte attiva in queste decisioni. 
''Le sostanze radioattive nell'acqua potabile costituiscono una
questione di salute pubblica'' spiega Michele Rivasi,
eurodeputata francese dei verdi e relatrice del provvedimento. ''Questo e' il motivo per il quale - aggiunge Rivasi - insisto
sul fatto che le attivita' che possono portare alla
contaminazione radioattiva, e i livelli di radioattivita'
consentita, devono essere sottoposti ad un voto democratico''. ''Sto considerando l'ipotesi di portare la questione di fronte
alla Corte europea di giustizia'' ha minacciato l'eurodeputata
francese. Secondo l'Europarlamento, anche per l'inquinamento
dell'acqua potabile derivante dalle attivita' umane deve valere
il principio ''chi inquina paga''. Inoltre il Parlamento europeo
chiede che le informazioni sulle valutazioni di rischio, per
impianti nucleari ed aree vicine, sulla presenza di sostanze
radioattive nell'acqua, siano rese pubbliche. Gli stessi Stati
membri dovrebbero portare avanti valutazioni del rischio di
impatto sulla falde acquifere o altre fonti di acqua, dei
depositi di rifiuti radioattivi che potrebbero essere colpiti da
disastri naturali.
