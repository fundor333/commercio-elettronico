#titolo No all'Aids: Philile, fare gol è salvarsi la vita - Tempi Supplementari
   ( di Agnese Malatesta ) 
 Il calcio contro l'Aids. Ossia come imparare a dribblare la palla ed allo  stesso tempo come imparare a difendersi dal contagio dell'Hiv: un campo di  calcio come nella vita. E' cosi' che un progetto in corso in Sudafrica,  promosso da Amref e Africaid, 'Speaking football', coinvolge migliaia di  ragazzi vogliosi di 'tirare calci' e li salva dalla malattia.        Philile e' una di questi ragazzi, ha 19 anni, vive a Edendale. Ora e'  contenta della sua vita, studia pubbliche relazioni all'Universita' di Durban,  sogna di fare la regista e di scrivere in un libro sul suo paese. Ma per lei  non e' stato facile arrivare sin qui.  
 Entrambi i genitori - raccontano ad Amref- Italia - sono morti di Aids e la sorella maggiore vive grazie ai farmaci.  Philile invece ce l'ha fatta, e' scampata al contagio grazie agli operatori di  'Speaking football', conosciuti cinque anni fa, e con i quali ora collabora.     Philile si ricorda la prima volta che li ha incontrati: si trovava in uno  spiazzo polveroso dove due gruppi di ragazzini, maschi e femmine, correvano  dietro ad un pallone. I piu' bravi correvano, si gettavano sul pallone, ma... verso dove? Mancavano le porte, non c'erano linee di demarcazione.  
 ''E come si  fa a giocare a calcio se non puoi fare gol? - afferma Philile - non ha alcun  senso impegnarsi a giocare senza l'obiettivo di segnare un gol, se non c'è una  meta da inseguire''. Cosi' e' per la vita; cosi' dissero subito gli operatori  delle ong a questi ragazzini .    'Speaking football' si realizza nel Kwazulu Natal, un'area in cui il tasso  di contagio e' fra i piu' alti di tutto il Sudafrica: una prevalenza del 14,1%  mette a repentaglio la salute di tutti. In generale, un sudafricano su 10 e'  sieropositivo; il Sudafrica e' il sesto paese al mondo per prevalenza dell'Hiv.  Qui ogni giorno si registrano 1.500 contagi: il picco si registra fra i 15 e 24  anni; le ragazze sono piu' esposte al virus cinque volte di piu' dei coetanei  maschi.  
 Il 77% dei sudafricani affetti da Hiv/Aids e' donna. Il 57% delle donne  tra i 15 e 24 anni dichiara di non aver mai usato contraccettivi.     Attraverso lo sport, si insegna ad affrontare la vita come fosse una  partita di calcio. Parlare ai giovani in linea teorica, di dati e percentuali  non e' efficace, non li fa sentire coinvolti. Ecco perche' il calcio, amato e  seguito dai giovani africani, riesce a fare breccia: riflettono sull'importanza  di avere un obiettivo nella vita e si impegnano a raggiungerlo.    ''Se scendo in campo determinato a fare gol - prosegue la ragazza -  imparero' presto che molti ostacoli cercheranno di sbarrarmi la strada, di  togliermi lo slancio''.  
 Nella vita di tutti i giorni, il gol da segnare è la  salute, evitare il contagio e costruirsi una vita sana è la partita da  vincere.   ''Può essere davvero difficile - spiega ancora Philile - esigere dal  proprio partner l'uso del condom in un rapporto sessuale, e ancor più arduo  resistere alla tentazione e astenersi da attività sessuali potenzialmente a  rischio, soprattutto quando si è adolescenti. Se però si ha chiaro in mente il  gol da segnare e quali sono gli avversari da battere, se la porta avversaria è  sempre lì, ben in vista a bordo campo, allora è più facile rimanere fermi nella  propria convinzione''.         
 Il Sudafrica non è l'unico paese in cui Amref fa ricorso al gioco del  calcio per promuovere salute in Africa. Anche 'Children in need', programma di  assistenza ai ragazzi di strada di Nairobi, usa il calcio come strumento per  togliere dalle strade della citta' i giovani orfani o abbandonati, costretti a  vivere nelle discariche tra fame, violenza e malattie. 'Children in need' è una  delle attività che beneficeranno di 'Un Gol per l'Africa', la campagna di  raccolta fondi promossa dalla Figc per sostenere i progetti di Amref e Unicef  nel continente che ospita i Mondiali di calcio. Fino all'11 luglio si possono  donare due euro inviando un sms al 45503 da cellulari TIM, Vodafone, Wind, 3 e  Coop Voce, o telefonando allo stesso numero da rete fissa Telecom Italia. È  anche possibile sostenere la campagna con una donazione online sul sito www. smsazzurri.it.  
