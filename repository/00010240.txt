#titolo Ecomondo: a Luciano Morselli succede Fabio Fava - Speciali ed Eventi - Ambiente&Energia
  RIMINI - Cambio della guardia al vertice del comitato scientifico di Ecomondo. Dal 2013 al professor Luciano Morselli, da 16 anni al timone del programma degli appuntamenti convegnistici dell'appuntamento fieristico leader in Italia, subentra il prof. Fabio Fava. Il passaggio delle consegne si e' tenuto a Rimini Fiera, alla presenza del presidente di Rimini Fiera Lorenzo Cagnoni che ha consegnato una targa ricordo a Morselli (che per il prossimo anno rimarra' nel board scientifico della manifestazione come past president) e presentato il nuovo presidente del comitato scientifico. 
Fava e' Ordinario di biotecnologie industriali e ambientali alla facolta' di Ingegneria dell'Universita' di Bologna. 
Originario di Senigallia, dal 2003 fa parte del comitato scientifico di Ecomondo, chiamato proprio dal professor  Morselli, per occuparsi dei contenuti relativi alla bonifica dei siti contaminati (sezione Reclaim Expo). 
''Sono fortunato - commenta - salgo su un treno che corre veloce. Ecomondo e' un progetto importante, che funziona molto bene anche dal punto di vista della proposta dei contenuti scientifici. Per certi versi qui e' stata anticipata una intimita' altrimenti non comune fra mondo accademico e industria, che oggi l'Unione Europea e il nostro Paese favoriscono con progetti specifici. E' un contatto indispensabile per l'accademia e strategico per l'industria. 
Ringrazio per la fiducia riposta: insieme a tutti gli altri esperti lavoreremo per nuovi successi della manifestazione''. 
''Sono stati 16 anni eccezionali - ricorda Morselli - e significativi. Dall'allora Ricicla all'attuale Ecomondo abbiamo compiuto un cammino straordinario di crescita. La fiera e' arrivata a numeri imponenti ed il suo comitato scientifico, che raggruppa oltre 40 esperti in rappresentanza dei soggetti piu' autorevoli in tema di ambiente, ha contribuito alla sua crescita. L'altro dato che reputo fondamentale e' la connessione che s'e' creata col territorio. Da 12 anni e' attivo il corso di laurea per creare professionisti nella gestione dei rifiuti e tante iniziative si sono generate con imprese ed istituzioni. 
Dico anche grazie al presidente Cagnoni e a tutta Rimini Fiera, che hanno sempre accolto favorevolmente anche i progetti piu' innovativi''. 
Il professor Morselli, oltre ad un contributo scientifico, ha offerto in questi anni anche un contributo artistico, in omaggio alla sua grande passione per la pittura. Dal 2006 propone infatti una specie animale in via di estinzione che diventa poi la mascotte di Ecomondo, realizzata da Tetra Pak in materia riciclata per diventare un gadget donato ai visitatori di Ecomondo. La mascotte 2012 e' il Tordo Americano.Â   
