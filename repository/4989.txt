#titolo Una cintura auto che si slaccia a contatto con l’acqua  - Norme e Sicurezza - Motori
  ROMA - Sarà presto commercializzato in Usa il nuovo sistema Automatic EscapeBelt che slaccia automaticamente le cinture di sicurezza nel malaugurato caso di incidente in cui l’auto finisca sott’acqua. Secondo un’analisi della System Analysis Fatality Reporting, l’annegamento è causa di numerosi decessi negli incidenti d’auto. Dal 2004 al 2007 è stata registrata una media annua di 384 vittime della strada, nei territori costieri degli Stati Uniti, in cui l’annegamento accidentale ha costituito la principale causa di morte. Gli Stati costieri di grandi dimensioni rappresentano, secondo un rapporto della National Highway Traffic Safety Administration United States of America, poco più della metà delle morti annegamento totali in 48 Stati su  una vasta gamma di veicoli tra autovetture e pick-up. Nella maggior parte dei casi l’impossibilità di slacciare le cinture di sicurezza, nelle condizioni limite dell’incidente, ha avuto un ruolo dominante. 
 Con il nuovo sistema la cintura si slaccia automaticamente non appena il sistema di aggancio viene a contatto con l’acqua. Il nuovo meccanismo si deve agli inventori Stam e van den Berg che lo hanno realizzato in collaborazione con la Fijen TMLS, azienda che ha sviluppato e messo in produzione la cintura EscapeBelt. Negli ultimi sei mesi, inoltre, il sistema è stato sottoposto a test severissimi e nelle peggiori condizioni di stress fino a raggiungere il 100% dell’affidabilità. La cartuccia di sgancio rapido, utilizzata dall’azienda costruttrice, proviene dalla componentistica utilizzata nelle dotazioni nautiche e deve essere sostituita ogni due anni per garantirne la perfetta funzionalità. Un iter simile a quello delle zattere autogonfiabili da tempo obbligatorie a bordo delle imbarcazioni. Il funzionamento dell’ Automatic EscapeBelt contribuirà in modo determinante ad eliminare le possibilità di essere trattenuto nell’auto che finisce sommersa a causa di un incidente o di un errore di guida.  
