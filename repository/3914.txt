#titolo Ue: bilancio; plenaria respinge, vuole negoziato - Altre news - ANSA Europa
     (ANSA) - STRASBURGO, 13 MAR - La plenaria dell'Europarlamento
''respinge'' l'accordo sul bilancio pluriennale dell'Ue
2014-2020 e vuole aprire un negoziato con il Consiglio europeo. Larghissima la maggioranza a favore della mozione bipartisan
Ppe-S&D, Verdi e Alde: 553 si', 161 no, 23 astenuti. 
Nel testo della mozione e' scritto che le conclusioni del
Consiglio-maratona del febbraio scorso ''non rappresentano altro
che un accordo politico tra capi di stato e di governo'' e che
il Parlamento europeo ''respinge questo accordo nella forma
attuale, in quanto non rappresenta le priorita' e le
preoccupazioni espresse dal Parlamento, in particolare nella sua
risoluzione del 23 ottobre 2012'' in cui si chiedeva di dare
maggiori risorse persino rispetto alla proposta della
Commissione che poi e' stata tagliata di 100 miliardi di euro su
spinta di Gran Bretagna, Germania e degli altri paesi
'rigoristi'.    Il Parlamento, e' scritto ancora, ''ritiene che questo
accordo, che vincola l'Unione per i prossimi sette anni, non
puo' essere accettato a meno che non siano adempiute certe
condizioni essenziali''. Tra queste: l'obbligo di ripianare il
buco del bilancio europeo 2013, la flessibilita' tra capitoli di
spesa e tra esercizi, la revisione del bilancio a medio termine
e la riscrittura delle priorita' di spese, in particolare a
favore della strategia 'Horizon 2020' per la ricerca e lo
sviluppo.    Un emendamento proposto da un gruppo di deputati Ppe per
eliminare la formulazione verbale ''respinge'' e' stato bocciato
con 403 voti contrari, 247 a favore e 302 astenuti. E' stato
invece approvato con 553 voti a favore 8 contrari e 15 astenuti
l'emendamento dei conservatori per avere un voto palese quando,
non prima di giugno, la plenaria dovra' esprimersi sul testo
finale del bilancio pluriennale 2014-2020. ''E' un giorno molto importante'', ha commentato il presidente
dell'Aula Martin Schulz. ''Nelle democrazie nazionali e' normale
che i governi presentino progetti di bilancio e che i Parlamenti
le accettino o meno'' ha affermato Schulz, ''sono i governi a
doversi guadagnare la fiducia dei Parlamenti, non il
contrario''. ''Non ci sara' una trattativa sui soldi, per avere
un miliardo in piu' o in meno'', ha assicurato, perche' ''la
prima priorita' e' definire le priorita' politiche di spesa e
sulla struttura della spesa''. Le linee rosse restano quindi la
clausola di revisione, la flessibilita' e ''miglioramenti
significativi alle risorse proprie'' dell'Ue, in modo da
svincolare il bilancio dai contributi nazionali. Resta anche il
'no' di Strasburgo ad un bilancio in deficit, perche' non si
riproduca a livello europeo quella strategia che la Ue
rimprovera ai governi nazionali. Schulz ha quindi annunciato che
domani presentera' la risoluzione al vertice Ue: ''il Parlamento
vuole essere preso come un serio interlocutore'' da parte del
Consiglio, ha sottolineato il presidente dell'Aula, e lo scopo
e' ''negoziare per migliorare il bilancio''.(ANSA).
