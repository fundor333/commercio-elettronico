#titolo Abbattuto orso Trentino:Enpa,perche' non misure alternative? - Rifiuti & Inquinamento - Ambiente&Energia
     (ANSA) - ROMA, 21 FEB - L'Ente Nazionale Protezione Animali,
ha inviato una nota di protesta all'ambasciatore della
Confederazione Elvetica in Italia condannando l'uccisione
dell'orso trentino M13, avvenuta nel Cantone dei Grigioni, e
sollecita il governo italiano a fare altrettanto, chiarendo se
nell'operazione siano state coinvolte autorita' riferibili al
nostro Paese e, nel caso, quale ruolo abbiano avuto.    ''Gli abbattimenti di animali sono eticamente inaccettabili,
inutili e dannosi - afferma il direttore scientifico dell'Enpa,
Ilaria Ferri - ma in questa vicenda e' ancora piu' allucinante
il fatto che l'esemplare di una specie, che, lo ricordiamo e'
una specie particolarmente protetta, venga soppresso solo
perche' aveva dimostrato di non avere paura dell'uomo. Sembra
che questo esemplare non aveva mai aggredito nessuno e la sua
unica ''colpa'' era quella di essersi avvicinato troppo ad
alcuni insediamenti abitati. Perche' tutta questa fretta di
ucciderlo? Perche' non sono state prese in considerazione misure
alternative all'uccisione, come e' previsto dai protocolli?    
Secondo l'Enpa, il problema relativo alla tutela dei plantigradi
oltre a quanto accaduto in Svizzera,  coinvolge il progetto
''Life Ursus'' finalizzato proprio al ripopolamento degli orsi
in Trentino. ''I numerosi esemplari deceduti per incidenti
stradali o intenzionalmente uccisi negli ultimi anni - conclude
Ferri - testimoniano che il progetto ''Life Ursus'' non solo non
ha raggiunto l'obiettivo ma ha messo gli orsi nella condizione
di non essere accettati nei territori in cui sono stati
reintrodotti; va percio' riconsiderata l'opportunita' di
iniziative simili per altre realmente in grado di proteggere
questa specie.(ANSA).
