#titolo Gli scarabei si orientano con le stelle - Primopiano Ragazzi
  Alcuni scarabei usano le stelle della Via Lattea come 'bussola' per orientarsi: sono gli scarabei stercorari, chiamati così perché si nutrono di sterco. Sono insetti davvero speciali perchè  utilizzano le stelle della nostra galassia come un navigatore satellitare che li aiuta a trovare la strada giusta.  
Dopo aver localizzato un mucchio di sterco, ne staccano un pezzettino e formano una palla che fanno rotolare via in linea retta. Questo comportamento garantisce loro che la pallina non tornerà al mucchio con il rischio che possa essere rubata dagli altri scarabei. Ed è qui che entrano in gioco le stelle. 
Per localizzare meglio le sorgenti luminose da seguire, gli scarabei salgono in cima alle loro palle di sterco per eseguire una 'danza' di orientamento. Anche se i loro occhi sono troppo deboli per distinguere le singole costellazioni, gli scarabei stercorari utilizzano il bagliore di luce fornito dalla striscia luminosa della Via Lattea per spingere il loro cibo nella giusta direzione. 
La scoperta è stata pubblicata sulla rivista Current Biology e si deve a un gruppo di ricercatori svedesi e sudafricani, che hanno condotto gli esperimenti in Sudafrica, nel planetario dell'università di Wits, a Johannesburg. Durante i test gli occhi degli scarabei sono stati coperti con una sorta di visiera per coprire la luce delle stelle, ma solo quando potevano vedere le stelle gli insetti sono riusciti a seguire la loro strada senza errori.  
