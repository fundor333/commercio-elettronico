#titolo Ue-Usa: via libera a negoziato per zona libero scambio - Economia e lavoro - ANSA Europa
  BRUXELLES - Resterà l'Atlantico a dividerle, ma Usa ed Europa proveranno a costruire una zona di libero scambio, che secondo l' Ocse  potrebbe diventare "l'accordo del secolo", quello che potrebbe creare la più grande area di libero commercio del mondo. L'annuncio del via libera politico al negoziato lo ha dato il presidente Barack Obama, durante il suo 'Discorso sullo Stato dell'Unioné. "Un commercio libero ed equo attraverso l'Atlantico - ha detto - sosterà milioni di posti di lavoro negli Usa". Poche ore dopo,  Bruxelles e Washington  hanno pubblicato la dichiarazione congiunta di conferma firmata da  Obama, Van Rompuy e Barroso . La trattativa vera e propria avrà la massima priorità. Secondo il capo dell'esecutivo Ue potrà cominciare già "prima dell'estate", ancora sotto la presidenza di turno irlandese.Per concluderla si prevedono almeno due anni. Ma se non fallirà, a regime potrà aumentare il pil europeo dello 0,5%l'anno e quello americano dello 0.4%. 
 
Un'iniezione di  86 miliardi di euro l'anno  nell'economia Ue e di 65 miliardi per quella Usa.   America ed Europa rappresentano insieme quasi la metà del Pil mondiale (47%) e la quota del commercio Ue-Usa è un terzo degli scambi globali: un affare da 2 miliardi di euro al giorno. Le economie sono tanto strettamente intrecciate che il valore dell'insieme degli investimenti reciproci supera i duemila miliardi di euro.   Eliminare i dazi e le barriere tariffarie, avvicinare se non armonizzare i regolamenti sui servizi finanziari, aprire reciprocamente gli appalti pubblici, garantire protezione compatibile agli investimenti, trovare standard comuni per l'industria: questi alcuni degli obiettivi di un accordo che nelle intenzioni dovrà essere "globale".   Tante le criticità, da aeronautica (con la controversia Boeing-Airbus) e industria della difesa al comparto agroalimentare. 
   
 Renderanno la trattativa "difficile", come ammette Barroso. Ma la crisi economica comune sarà d'aiuto. "Ci sono elementi per trovare soluzioni" dice, spiegando che"entrambi abbiamo bisogno di crescita e abbiamo difficoltà di bilancio ed il commercio è il modo più facile per stimolare la crescita". La filosofia, da parte europea, la stessa che ha aperto la strada agli accordi con Corea del Sud, l'India o il Giappone. Un modo per andare oltre lo stallo  su Doha a livello Wto .   Al via libera per quella che potrebbe essere una rivoluzione epocale si è arrivati dopo oltre un anno di contatti e lavori del cosiddetto 'Gruppo di alto livello'. Una delle ricadute più importanti della trattativa per l'avvio della zona di libero scambio sarà l'inevitabile ridefinizione di standard. "Sarà fondamentale per lo sviluppo dell'industria europea" valuta il commissario europeo per il commercio, Karel De Gucht.   Il problema per l'Europa sarà quello di non cedere sulle legislazioni in cui è più severa degli Stati Uniti. Non cederà sugli Ogm, dicono già oggi Barroso e De Gucht affermando che l'argomento "sarà fuori dai negoziati". 
   
 USA-UE: COSA PUO' CAMBIARE CON LIBERO SCAMBIO ACCESSO A MERCATI E APPALTI, STANDARD SICUREZZA AUTO, OGM FUORI  - Se andranno in porto i negoziati, quello per il libero scambio tra Usa e Ue potrebbe essere "l'accordo del secolo". Di seguito vantaggi e cambiamenti possibili.  
 
VANTAGGI  - La Commissione europea valuta, per il 2027, un aumento annuale dello 0,5% del Pil europeo e dello 0,4% di quello americano, pari ad una iniezione di 86 miliardi di euro nell'economia europea e di 65 mld in quella americana. 
 ACCESSO A MERCATI E APPALTI PUBBLICI  - Rimozione totale dei dazi sulle merci, che attualmente sono del 5,2% nella Ue e del 3,5% negli Usa (stime Wto). E' prevista anche l'apertura dei rispettivi mercati per nuovi servizi (come i trasporti), investimenti (con un meccanismo reciproco di protezione) e l'apertura agli appalti pubblici, a tutti i livelli.  
 
ELIMINAZIONE BARRIERE NON TARIFFARIE  - I diversi standard tra Usa e Ue sono sono l'ostacolo principale al commercio. Lo sviluppo di standard e procedure comuni è considerato il principale risultato positivo. Uno dei campi di applicazione, la sicurezza dell'auto. Tra gli obiettivi anche la chimica, i farmaci ed i dispositivi biomedici. Più problematico l'accordo per gli standard fito sanitari. E' esclusa ogni revisione delle norme sugli Ogm, su cui la Ue ha norme fortemente restrittive. 
 
PROPRIETA' INTELLETTUALE  - Non si farà rivivere il TrattatoActa respinto dall'Europa. Non è prevista armonizzazione, mal'identificazione di aree per ridurre i contrasti nei rispettivisistemi di difesa del diritto d'autore.  AGROALIMENTARE  - La Ue ha regole più restrittive sull'uso diormoni nei bovini e sul trattamento del pollame. Gli Usapotrebbero aprire all'import di suini vivi, in cambio di quotedi export di altre carni. Si punta a riconoscimento indicazionigeografiche d'origine.  
   
    
