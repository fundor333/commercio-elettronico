#titolo Aperta la strada ai computer del futuro - Fisica e  Matematica - Scienza&Tecnica
  Anche se i computer quantistici sono ancora lontani le ricerche di David Wineland e a Serge Haroche hanno aperto la strada ai calcolatori del futuro: così il fisico dell'università La Sapienza di Roma, Paolo Mataloni, commenta il premio Nobel per la fisica conferito ai due fisici che hanno gettato le basi per misurare e manipolare singoli sistemi quantistici. 
"Il premio è meritatissimo ed è stato dato a due ricercatori di altissimo livello", osserva Mataloni che conosce personalmente Haroche il quale "ha rapporti molto stretti con la comunità scientifica italiana. Tre settimane fa per esempio ha aperto la Scuola di Fisica e Tecnologia della Materia organizzata dal Consiglio Nazionale delle Ricerche che si è svolta a Otranto". 
Entrambi hanno un approccio molto simile, spiega Mataloni: "Haroche lavora con atomi che fa viaggiare in cavità ottiche costituite da due specchi all'interno dei quali viene intrappolata la luce sotto forma di campi magnetici. Nell'interazione i due sistemi, ossia la luce e gli atomi, si scambiano fotoni e queste interazioni permettono di controllare gli atomi". Wineland invece, prosegue Mataloni "lavora con gli ioni, a temperature molto prossime allo zero assoluto. Gli ioni vengono intrappolati nei campi elettrici e possono essere bloccati usando la luce". Il vantaggio di entrambe le tecniche, sottolinea l'esperto, è che permettono di controllare il comportamento delle particelle senza distruggerle e ciò permette di usare le particelle come memorie su cui immagazzinare informazioni e usarle come qubit, ossia le unità di informazione dei computer quantistici. "E' in questo senso - rileva l'esperto - che Wineland e Haroche hanno aperto la strada ai computer quantistici". 
Questi computer del futuro sono ancora lontani ma intanto, spiega Mataloni, già vi sono soluzioni intermedie come simulatori quantistici dedicati a una singola classe di problemi, "noi per esempio alla Sapienza abbiamo realizzato una porta logica, ossia un chip, che è un elemento dei tanti che servono per costruire un futuro computer quantistico".  
