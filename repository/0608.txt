#titolo Raid ultras: restano in carcere i due romanisti - Cronaca
Restano in carcere Francesco Ianari e Mauro Pinnelli, i due ultras romanisti arrestati giovedì scorso per aver preso parte all' assalto contro un gruppo di tifosi del Tottenham in un pub di Campo dé Fiori , alla vigilia della gara di Europa League contro la Lazio. Lo ha deciso il Gip Antonella Capri che oggi, nel convalidare il fermo dei due indagati, ha emesso l'ordinanza di custodia in carcere per gli stessi. Entrambi, in sede di interrogatorio di garanzia, si sono avvalsi della facoltà di non rispondere. 
 Ianari è accusato di lesioni gravi e di detenzione di stupefacenti mentre Pinnelli, oltre al reato di lesioni, deve rispondere anche di rapina per aver trafugato una targa calcistica dal pub di Campo dé Fiori. Il giudice, il quale si è pronunciato in sede di una richiesta fatta dal Pm Stefano Pesci, non ha contestato l'aggravante razziale. L'avvocato Lorenzo Contucci, difensore di Ianari, ha dichiarato che dalle carte da lui esaminate emerge che "l'episodio va collocato in un contesto paracalcistico e non razziale, un'esaltazione, quindi, dell'estremismo del tifo". 
 'ROMA PEGGIO DI TEL AVIV', SCONTRO PACIFICI-PREFETTO -  "Roma non è Tel Aviv. Chiedo rispetto per le forze dell'ordine da parte di tutti, a cominciare dalla comunità ebraica". Così il prefetto di Roma, Giuseppe Pecoraro, sulle parole del presidente della comunità ebraica di Roma Riccardo Pacifici dopo il raid antisemita. "Tel Aviv non è meno pericolosa di Roma. Nella comunità c'è rabbia. Questore e prefetto dovrebbero vietare manifestazioni di chi si definisce 'i fascisti del nuovo millennio'", è la convinzione di  Riccardo Pacifici . 
 "Se è possibile aggredire 50 tifosi del Tottenham a Campo de' Fiori, vuol dire che Roma non è meno pericolosa di Tel Aviv", afferma Pacifici, dal palco della 'maratona oratoria per Israele' davanti a Montecitorio, paragonando l'aggressione di ieri sera nella capitale ai razzi che da Gaza colpiscono Israele. Pacifici ha annunciato la volontà di "andare in Israele a portare la nostra solidarietà. "Ce li vogliamo prendere noi quei missili, insieme ai nostri fratelli", ha aggiunto 
 "Abbiamo gli strumenti per impedire che internet diventi una fogna della propaganda e dell'odio neonazista". Lo ha detto  Andrea Riccardi  riferendosi al raid dei tifosi inglesi in un pub di Roma. "Sono rimasto impressionato - ha aggiunto il ministro della Cooperazione - dai siti neonazisti che sono una seminagione di odio contro la comunità ebraica. C'é qualcosa di preoccupante, anche se è evidente che il terrorismo islamico è più temibile. Tutta questa propaganda può attirare - ha concluso Riccardi - qualche matto che può fare delle stupidaggini".  
