#titolo Applausi per film Mira Nair che apre la kermesse - Spettacolo
dell'inviato Francesco Gallo 
 Un film che è soprattutto un grande no a tutti i fondamentalismi, religiosi, culturali e economici e che ha come frase chiave un luogo comune come "tutte le apparenze possono ingannare". E' 'The Reluctant Fundamentalist'  ( SCHEDA ) di Mira Nair (Leone d'oro nel 2001 con Monsoon Wedding), film di apertura (fuori concorso) della 69/a Mostra Internazionale d'Arte Cinematografica di Venezia, applaudito stamani alla prima proiezione stampa. Il film della regista indiana racconta la storia di un pakistano, Changez (Riz Ahmed), che ama l'America e ne ha colto tutto lo spirito ("voglio vincere", dice più volte) ma che, dopo essere diventato in breve tempo un apprezzato analista finanziario a New York con tanto di bella ragazza americana, Erica (Kate Hudson), precipita in un baratro. Dopo l'11 settembre, infatti, diventa oggetto, per le sue origini, di una deriva di sospetto che lo riporterà in patria dove dovrà rivedere tutte le sue certezze. 
 Tutto inizia a Lahore durante le proteste studentesche. Qui Changez Khan che, dopo aver abbandonato New York, è diventato un professore universitario di riferimento per il movimento fondamentalista studentesco, e il giornalista Bobby Lincoln (Liev Schreiber) conversano di fronte a una tazza di té. 
 Changez parla del suo passato e il giornalista lo incalza per sapere se può aiutarlo a salvare un altro docente universitario rapito dagli estremisti perché considerato un traditore. In realtà Lincoln, si scoprirà, è un uomo della Cia, e sta lì solo perché sospetta fortemente che Changez sia un pericoloso quanto intelligente fondamentalista. Tratto dal romanzo omonimo di Mohsin Hamid, bestseller internazionale tradotto in 25 lingue, il film, girato tra New York, Lahore e Istanbul e che sarà distribuito in Italia dalla Eagle, non manca di frasi chiave che raccontano la progressiva presa di coscienza di Changez. Appena giunto negli Usa, in preda all'American dream, il giovane, dopo aver conquistato i grattacieli di "denaro e acciaio" dove si muove l'economia mondiale, dice: "Dio benedica il vincere". 
 Poi, dopo le molte umiliazioni subite dopo l'11 settembre, sempre da Changez arriva l'affermazione: "Io sono qualcosa di più di un pakistano e un musulmano". A chiudere il film, la frase chiave pronunciata dall'ex analista finanziario al sospettoso Lincoln uomo Cia: "Le apparenze possono ingannare. Io amo l'America". Nel cast del film, che staserà aprirà ufficialmente la Mostra di Venezia, anche uno straordinario Kiefer Sutherland, cinico capo dell'agenzia di consulenza finanziaria dove lavora Changez. 
    
