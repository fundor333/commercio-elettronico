#titolo Acqua: Santa Marinella paga bollette, pace con Civitavecchia - Acqua: Dalle Regioni - Ambiente&Energia
  (ANSA) - VITERBO, 21 LUG - Il comune di Santa Marinella si è impegnato a pagare le 'bollette' arretrate dell'acqua, per un ammontare di 700mila euro, e torna la pace con le le amministrazioni comunali di Civitavecchia e Tarquinia, che gli avevano fatto notificare un decreto ingiuntivo per morosità. L'accordo è stato raggiunto nel corso dell'assemblea dei soci del Consorzio Medio Tirreno, durante la quale il rappresentane del comune di Santa Marinella ha annunciato l'intenzione di saldare il debito che, tra interessi e mora, è lievitato a 1 milione e 200mila euro. Il comune 'moroso' verserà 770mila euro relativi al debito contratto a tutto il 2006 (150mila entro l'agosto prossimo e il resto attraverso un piano di rientro da concordare).  
Gli altri 500mila euro di debito saranno analizzati da un collegio arbitrale già attivato. Oltre a ciò, il Comune di Santa Marinella si è impegnato a deliberare l'uscita dal consorzio che garantisce l'approvvigionamento idrico. Soddisfatto per l'accordo raggiunto il sindaco di Civitavecchia Pietro Tidei: "La soluzione del contenzioso che si protraeva da sei anni - ha detto - permetterà al Consorzio di rafforzare la propria situazione economica e di programmare alcuni importanti investimenti, tra cui l'impianto per l'abbattimento dell'arsenico nell'acqua da realizzare al più presto".  
   
