#titolo Gpl risorsa ecologica per riscaldamento case - Energie Tradizionali - Ambiente&Energia
 
            
            ROMA - Il peggioramento della qualita' dell'aria in Italia
deriva, principalmente, dal riscaldamento domestico e, per
migliorarlo, occorre che le politiche energetiche tengano conto
di un'analisi complessiva delle caratteristiche dei combustibili
oggi disponibili. Lo rileva uno studio di NE-Nomisma Energia,
promosso da Assogasliquidi, Associazione di Federchimica che
rappresenta il settore del GPL, nel quale si sottolinea che le
biomasse termiche emettono bruciando, anche nelle migliori
condizioni,  oltre 1.000 volte piu' particolato fine delle fonti
gassose come il GPL.    Lo studio rileva che la crisi economica ha fatto registrare
in Italia un aumento record di consumi (20 milioni di tonnellate
nel 2012) e importazioni (+26 % nei primi mesi del 2012) di
legna, pellet e cippato, le cosiddette biomasse termiche. Un
incremento che si spiega col costo ridotto del prodotto rispetto
ai combustibili tradizionali, in gran parte dovuto al loro
regime fiscale. Le biomasse godono, infatti, di Iva agevolata e
non pagano le pesanti accise che, invece, gravano sui
combustibili tradizionali che, oltre alle accise, pagano l'Iva a
prezzo pieno: cosi' la tassazione sulle biomasse e' di 2-5
euro/MWh contro valori fino a 67 euro/MWh per le fonti
tradizionali. 
   ''Questo trend dei consumi, purtroppo, non e' in linea con le
nostre esigenze ambientali - sostiene Davide Tabarelli,
Presidente di NE-Nomisma Energia - che sono, prima di tutto,
quelle di pulire l'aria delle nostre citta' dal particolato
fine. Si evidenzia che, per quanto riguarda le emissioni di
polveri, NOX, diossina, l'utilizzo delle biomasse comporta
attualmente emissioni molto piu' consistenti rispetto ai
combustibili tradizionali e, in particolare, a quelli gassosi
quali il GPL''.     ''L'auspicio del settore - ha commentato Paolo Dal Lago,
Presidente di Assogasliquidi/Federchimica - e' che il nuovo
Governo tenga conto, nelle politiche energetiche, di piu'
fattori oltre a quello economico e a quello della riduzione
della CO2. Servono misure di incentivazione che non creino uno
squilibrio e che portino realmente il nostro Paese a uno
sviluppo piu' sostenibile''.
