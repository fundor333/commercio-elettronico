#titolo Ecocucina, gastronomia a tutte bucce e lische - Libri - Terra&Gusto
  Anche il cibo ha un lato B. Gustoso, inaspettato, tutto da valorizzare. Perché gambi, bucce, torsoli, foglie, lische, possono trasformarsi in piatti golosi e raffinati. Ma non chiamateli scarti: lo sapevate che le foglie di carciofo hanno un sapore delizioso? E che della zucca non si butta via niente, nemmeno la buccia? Secondo l' Ecocucina della eco-foodblogger Lisa Casal (Ecocucina della eco-foodblogger Lisa Casal)  non ci sono solo le “parti nobili”, da mettere in pentola (e in tavola). Arriva cosi' un libro di ricette particolari e gustose, ma un vero e proprio manuale controcorrente, una vera rivoluzione domestica: per una cucina “senza sprechi, sana, saporita, che permetta di risparmiare anche più del 20 per cento sulla spesa”. 
 Scrive l’autrice, “si tratta solo di imparare le tecniche di base: dopo, come me, non sarete più capaci di buttare via le foglie esterne dei carciofi o i gambi degli asparagi”. Anche perché “non è necessario cambiare drasticamente il proprio stile di vita – spiega Lisa Casali sul suo blog ecocucina.org -  è sufficiente modificare qualche abitudine per ridurre la propria impronta ecologica”. 
E nel farlo, c’è da giurarci, ci prenderete gusto. Primo, non sprecare. Sapevate che secondo uno studio del 2011 pubblicato dalla Commissione Europea nel nostro continente scartiamo un terzo del cibo che produciamo? E cioè, gli scarti alimentari procapite sono 179 chili all'anno? Con tutte le conseguenze ambientali, economiche e sociali che ne derivano.  
Ecocucina  guida passo dopo passo alla scoperta di nuove abitudini. Poco per volta, perché - precisa l’autrice - quel che vi serve è solo un po’ di tempo. E qualche trucco. Per esempio: con una buona pentola a pressione. “Il risparmio di energia è infatti pari al 50%, quello di acqua a circa il 20%. In un anno questo risparmio si traduce in una significativa riduzione delle bollette”.  E ancora: riutilizzate l’acqua di cottura, scegliete la pentola e il coperchio giusto e cucinate anche con la lavastoviglie. Sì: sfruttando il calore dell’acqua di lavaggio mentre si lavano piatti e stoviglie sporchi.   Fatte queste premesse, preparatevi a imparare le ricette più inaspettate. Ricette per ogni ortaggio o frutto con scarti: per ognuna è indicato il costo e il livello di risparmio che si può ottenere.  
Ma la vera sorpresa è preparare piatti belli e buoni è possibile: perché le parti scartate sono spesso più ricche, dal punto di vista nutrizionale, delle parti “nobili”. E con queste si possono realizzare ricette colorate e fantasiose, ricche di sapore. Una cucina gustosa e in sintonia con l’ambiente che, spaziando dallo stuzzichino al piatto importante, può trasformare qualsiasi momento della giornata e qualsiasi occasione: dal pranzo in ufficio al menu delle feste, dalla merenda al party di compleanno.   
Tra le ricette: le crocchette di baccelli al sesamo, il risotto agli agrumi preparato con le bucce di arancia e limone, le cocotte di porri e croste di grana, l’insalata di patate con crema di foglie di ravanello, il cocktail al sedano e zenzero, i petali di pesca canditi e tante altre idee. Buone, ecologiche. E low cost.  
