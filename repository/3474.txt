#titolo Velisti giramondo presentano a Genova ''La traversata Atlantica'' - Libri - Mare
  (ANSA) – Genova, 16 dic - Da 20 anni vivono a bordo di una piccola barca a vela, il  Maistracc , insieme al loro gatto, Mostro.  Chicca Bolo , genovese, 48 anni, e  Andrea Pestarini , 43, milanese di nascita ma rapallese di adozione,  hanno scelto di fare un'altra vita. Nel loro peregrinare hanno fatto il giro del mondo, doppiato due volte il mitico Capo Horn, visitato l’Antartide, la Patagonia, l’Alaska, Polinesia, Nuova Zelanda, Isole Fiji, Singapore, Indonesia, Giappone e mille altre località. Il loro  prossimo obiettivo è il mitico passaggio a Nord Ovest, la rotta che va dall'Oceano Atlantico all'Oceano Pacifico attraverso i ghiacci del Polo nord. 
 Martedì 18 alle 17,30 presenteranno al  Muma , il museo del mare di  Genova, l’ultimo libro di Andrea:  “La traversata atlantica” , argomento  in cui è ferratissimo: l’ha fatta ben 15 volte. Il volume è illustrato  dai disegni di Martina Francesconi. Il loro precedente volume:  “Mai  straccc, un viaggio che forse non finirà mai”  è giunto alla terza  edizione e racconta la scelta, fatta nel 2002, di  abbandonare la vita tradizionale per quella del vagabondo dei mari.  
 Chicca, collaboratrice della casa editrice specializzata in nautica “il Frangente”, telelavora grazie a internet. Andrea, oltre al charter, scrive libri e fa mille lavori in ogni porto che tocca. Il loro legame con Genova è profondo. Andrea, nel 1992, vinse, per la sua categoria velica, le Colombiadi, la regata organizzata per celebrare la scoperta dell’America. (ANSA)  
