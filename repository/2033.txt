#titolo Gingrich, spot da 5 mln dlr contro Romney - Mondo
Newt Gingrich va all'attacco di Mitt Romney con uno spot da cinque milioni di dollari pronto ad essere trasmesso per le primarie del South Carolina. Se infatti l'ex governatore del Massachusetts, saldamente in testa alla classifica dei candidati alla nomination repubblicana, ha la strada spianata in New Hampshire dove si vota domani sera, Gingrich lo aspetta al varco per la tappa successiva delle primarie, probabilmente ultima chance per gli anti-Romney di rimanere in corsa. L'ex speaker della Camera si gioca così la carta dello spot milionario - durata ben 28 minuti - in cui attacca duramente Romney, definendolo un "capitalista rapace" capace di distruggere posti di lavoro, aziende e intere comunità quando era alla guida della Brain Capital, società di private equity. Il filmato, che sarà pubblicato on line, contiene le interviste ad una serie di persone che persero il posto ed è stato finanziato grazie alla somma donata dal ricchissimo proprietario di casinò Sheldon Adelson attraverso una Pac pro-Gingrich (i Pac sono le grandi organizzazioni collaterali che sostengono i candidati, ndr). "Il suo successo distrugge le aziende e lascia le persone senza un impiego, privandole dell'assistenza sanitaria", è l'attacco frontale all'ex finanziere d'assalto da parte di Rick Tyler, consulente del SuperPac pro-Gingrich. Lo spot punta a colpire al cuore la campagna del front-runner Romney, che ha fatto del successo come dirigente nel settore privato un punto di forza della sua ricetta per risollevare le sorti dell'America. L'ex governatore del Massachusetts si è limitato ad un commento laconico: "E' sconcertante vedere come lo speaker Gingrich e i suoi sostenitori continuino ad attaccare l'industria privata - ha detto un suo portavoce - questo è il tipo di critica che ci si può aspettare dal presidente Barack Obama, non da un candidato repubblicano"  
