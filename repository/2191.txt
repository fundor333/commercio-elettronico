#titolo Caccia a turisti cinesi, ma operatori devono adeguarsi  - In Viaggio
  Per adesso, quelli che sono arrivati in Europa sono stati 4,5 milioni nel 2012. Ma i cinesi che viaggeranno all'estero entro il 2015 si stimano in 100 milioni e saranno il doppio nel 2020. Tutti vorrebbero catturarli ma è un mercato difficile e c'é bisogno che il settore turistico si adegui ai loro gusti e alle loro tradizioni. Se n'é parlato alla Bit in corso presso i padiglioni della Fiera di Milano in un appuntamento dedicato all'ospitalità italiana al servizio del turista dagli occhi a mandorla organizzato da Chinitalia, mentre la Cina è ospite d'onore di questa edizione della Borsa internazionale del turismo. E i dati diffusi dall'ufficio nazionale del Turismo Cinese - peraltro riferiti al 2011 - indicano come la Cina sia stata la destinazione di 135 milioni di passeggeri internazionali (235.000 italiani) con un lieve aumento rispetto al 2010, ma soprattutto come i viaggi all'estero dei cinesi siano cresciuti del 22,42%. 
   "Difficile trovare un mercato che dà le opportunità di sviluppo della Cina - ha detto il prof. Giancarlo Dallara - docente di marketing turistico del Centro Studi sul Turismo di Assisi - anche perché rispetto a quanto avviene da noi i viaggi dei cinesi hanno un mercato destagionalizzato e diversificato, loro non partono tutti a ferragosto ma magari tanti in Febbraio in coincidenza col loro Capodanno. La maggior parte dei turisti cinesi si muove in gruppo, ma comincia a crescere anche il turismo indipendente e ci sono interessanti nicchie da esplorare come i viaggi di nozze, quelli di novelli sposi ma anche secondo la loro tradizione quelli di chi festeggia il 25/mo o il 30/ mo anniversario. Insomma è un mercato tutto da studiare e noi siamo davvero all'inizio". E gli operatori italiani, se vogliono sfruttare i viaggi alla rovescia sulla rotta di Marco Polo devono organizzarsi rapidamente. "Perché il mercato è difficile - ha aggiunto il prof. Dallara - controllato quasi interamente da un sistema intermediario di agenzie di viaggio spesso improvvisate, magari anche abusive e che nella maggior parte dei casi non conoscono l'Italia". Ma l'Italia può ben sperare almeno stando ad una statistica che rileva come il 95% dei cinesi che vanno in vacanza - in patria come all'estero - non è soddisfatto. Per dirla con semplicità i cinesi non vogliono fare vacanze da cinesi, di corsa, massacranti. E sono invece alla ricerca di prodotti specifici e di destinazioni, magari meno conosciute a patto però di sentirsi benvenuti e guidati. E poi bisogna rispettare il loro modo di essere e tenere presenti anche aspetti banali. "Indicazioni nella loro lingua negli alberghi perché solo quelli in viaggio d'affari parlano bene l'inglese - rileva Alice Rossetto China Expert di Chinitalia che vive da sei anni in Cina e opera tra i due paesi nello sviluppo di progetti legati al turismo - Ad esempio la loro cucina è orizzontale e quindi non sopportano le lunghe pause a tavola tra un piatto e l'altro. E poi la vasca da bagno rappresenta un serio problema per gli albergatori: i cinesi ci si addormentano e spesso allagano le stanze".  
