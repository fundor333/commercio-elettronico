#titolo Tesco fa test Dna su prodotti - Distribuzione - Terra&Gusto
  - LONDRA- Il colosso dei supermercati Tesco arriva alle misure drastiche nello scandalo degli hambuger di manzo con carne equina: d'ora in poi sottoporra' al test del Dna i suoi prodotti per evitare che siano contaminati con frammenti di cavallo. Parlando oggi di fronte a una commissione parlamentare di Westminster, un dirigente dell'azienda britannica, Tim Smith, ha promesso che ''casi del genere non accadranno mai piu''' e ha precisato che ''e' stata gia' rivista la lista dei fornitori di Tesco''. La catena e' finita sotto accusa per aver violato il tabu' molto britannico della carne equina ma anche per non aver controllato la tracciabilita' del cibo che finisce sugli scaffali dei suoi supermercati. Come aveva annunciato nei giorni scorsi il colosso del fast food Burger King, anche Tesco non si rifornira' piu' da Silvercrest, una delle societa' coinvolte nello scandalo. Secondo Catherine Brown, responsabile della Food Standards Agency, autorita' britannica per l'alimentazione, tutto sarebbe iniziato in Polonia: da li' arriverebbe la carne contaminata che e' stata poi venduta a Tesco e ad altre societa'. E questo, sempre secondo Brown, ''andava avanti da mesi o da un anno''.  
