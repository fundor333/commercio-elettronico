#titolo Lanciati gli ultimi 6 satelliti Globalstar, con una Soyuz - Spazio & Astronomia - Scienza&Tecnica
  Sono stati lanciati gli ultimi sei satelliti Globalstar, che una volta in orbita completeranno il sistema satellitare per le telecomunicazioni con cellulari costituito dalle americane Loral Space & Communications e Qualcomm, cui partecipa anche Thales Alenia Space. Il lancio è' avvenuto a bordo con una Soyuz dal cosmodromo russo di Baikonur, nel Kazakhstan. 
Questo è il quarto ed ultimo lotto dei 24 satelliti Globalstar di seconda generazione, realizzati per rimpiazzare la flotta di prima generazione lanciata dal 1998 al 2000.  
I nuovi satelliti sono disposti su otto piani orbitali diversi per coprire in maniera uniforme il globo. Oltre al Nord America, infatti, nel mondo sono oltre 120 i Paesi che utilizzano questo sistema per il traffico voce e dati, soprattutto nelle zone rurali difficilmente raggiungibili con la tradizionale copertura terrestre. 
Assemblati in Italia, nello stabilimento di Roma della Thales Alenia Space, i satelliti Globalstar raggiungeranno la quota prestabilita di 1.400 chilometri nelle prossime settimane. Due entreranno in servizio entro questo mese, mentre gli altri saranno operativi nei prossimi mesi.  La compagnia Globalstar ha ordinato a Thales altri sei satelliti identici per lanciarli nel 2015 in modo da infoltire la costellazione e mantenere il sistema operativo fino al 2030.  
