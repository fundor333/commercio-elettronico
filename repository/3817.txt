#titolo Cooperazione: 30 anni dopo chiuso caso motopesca per Senegal - Shipping e Cantieri - Mare
     (ANSA) - SENIGALLIA (ANCONA), 15 FEB - Hanno lasciato oggi
il porto di Senigallia, scortate da un rimorchiatore e dirette a
Porto Marghera, tre dei cinque pescherecci arrugginiti fermi da
30 anni nell'ex Cantiere Navalmeccanico, costruiti con i fondi
della cooperazione internazionale per essere donati al Senegal
dal ministero degli Esteri e rimasti bloccati in porto per un
contenzioso fra le parti sui pagamenti. Una storia di
'malacooperazione' italiana, soldi di fatto buttati, con il
risultato di bloccare anche qualsiasi sviluppo del porto
turistico di Senigallia.     A giorni, se le condizioni meteorologiche lo permetteranno,
anche le altre due navi lasceranno lo scalo. Dopo anni di
tentativi e pressioni da parte degli enti locali, la svolta e'
arrivata nei mesi scorsi: il ministero ha attivato la procedura
di vendita dei beni attraverso l'Agenzia del demanio, e le
cinque navi sono state acquistate dalla societa' Lepore srl, che
le riadattera' per rivenderle come motopesca d'altura.    Per Senigallia, commenta il sindaco Maurizio Mangialardi,
''e' il lieto fine di una storia che sembrava destinata a non
risolversi mai''. Ora la citta' si candidera' ad ottenere la
seconda Bandiera blu: dopo quella per la spiaggia anche il
vessillo per l'approdo turistico.
