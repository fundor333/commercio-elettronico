#titolo Pedofilia, Vatileaks, Ior, gli scandali in Vaticano  - Mondo
  ROMA - Otto anni difficili, attraversati da una profonda crisi della Chiesa e da rapporti complicati all'interno del Vaticano. Papa Benedetto XVI durante il pontificato ha visto e affrontato scandali senza precedenti: la pedofilia, i cosiddetti 'Vatileaks', le accuse allo Ior. Gli abusi sui bambini da parte dei prelati sono un vero e proprio 'tornado' fin dall'inizio. Rivelazioni da parte di uomini della chiesa, soprattutto negli Stati Uniti, erano partite già prima dell'arrivo di Papa Ratzinger, nell'aprile del 2005, al soglio pontificio ma negli anni successivi lo scandalo si ingigantisce e anche in America Latina e in Europa, soprattutto in Irlanda, emergono i crimini commessi da sacerdoti troppo spesso coperti dalla gerarchia. 
 Gli attacchi da parte della stampa di tutto il mondo sono all'ordine del giorno e nell'ottobre del 2006 il Papa parla degli abusi sessuali commessi dal clero come di "crimini enormi" e raccomanda di "stabilire sempre la verità" e "portare sostegno alle vittime". Nel 2010 a Malta decide di incontrare personalmente alcune vittime, chiede loro scusa a nome della chiesa e, come raccontano gli stessi protagonisti, piange per l'emozione. 
 Un altro 'ciclone' che investe il pontificato di Papa Benedetto XVI è quello dello Ior, la banca del Vaticano, ciclicamente al centro di scandali e irregolarità. Nel 2010 arrivano le accuse di violazione delle norme antiriciclaggio: a guidare l'Istituto per le Opere di Religione è Ettore Gotti Tedeschi, persona di fiducia del Papa. L'inchiesta è ancora in corso quando la Commissione cardinalizia di vigilanza, presieduta dal cardinale segretario di Stato Tarcisio Bertone, 'sfiducia' il presidente nel frattempo sottoposto a sequestri di documenti e interrogatori da parte di varie Procure. Lui, il banchiere che era così vicino al Papa, viene mandato via con modalità che non hanno precedenti all'interno della mura leonine. E senza precedenti è anche lo scandalo 'vatileaks' dello scorso anno. Dall'appartamento del Papa spariscono documenti privati. Carte, spesso anche quelle molto personali, che finiscono in un libro e poi su tutti i giornali. E se la giustizia trova la persona da condannare, il maggiordomo Paolo Gabriele al quale il Papa comunque concede la grazia, la vicenda lascia trapelare tutte le tensioni, gli intrighi di Curia e i veleni che circolano Oltretevere.  
