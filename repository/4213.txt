#titolo Vacca, sinistra radicale era gia' scomparsa  - Elezioni 2013
di Mauretta Capuano 
 ROMA - La sinistra vera, radicale, "non c'é più dal 2008". Lo dice lo storico Giuseppe Vacca, presidente della Fondazione Istituto Gramsci di Roma, a elezioni politiche appena concluse. "Oggi - spiega all'ANSA Vacca - le forme di sinistra radicale sono del tutto ininfluenti come ha mostrato di essere l'offerta politica che si incardinava in Antonio Ingroia. Ma è un discorso puramente valutativo. C'é chi pensa che così sia meglio. Se non entrano alla Camera Di Pietro, Ingroia, chi dice che sia una disgrazia, può darsi non lo sia? Certo, un vecchio comunista togliattiano come me non potrebbe mai votarlo" sottolinea Vacca. "Dal punto di vista personale che ci sia o non ci sia quella sinistra lì a me non fa né caldo né freddo. E questa volta - dice lo storico, che si definisce 'tuttora militante del Pd' - non abbiamo fatto nulla perché non ci fosse, tutto il Paese va rappresentato".  
 La globalizzazione, forse il fatto che i "cittadini si sono ammorbiditi" sono tra le ragioni della sparizione della sinistra radicale. Una cosa è certa, dice lo storico, "i voti si prendono sulla base dell'offerta dei partiti. Nella collezione di proposte si usano i termini destra-sinistra. La maggior parte dei voti presi da Grillo viene da elettori ex di centro sinistra. Non c'é un discrimine preciso: da una parte i populisti, dall'altra la politica, l'antipolitica. Sono categorie approssimative". Quello che manca è il dialogo e non riguarda solo la sinistra: "Il sistema dei partiti come si è riorganizzato dopo la fine della prima Repubblica è molto povero di canali di comunicazione. Con chi comunicano e con quali canali i partiti impiccati al porcellum? Ma non è solo questo: c'é un vuoto tra rappresentati e rappresentanti che non è nuovo ma è diventato drammatico e insostenibile" dice Vacca. "Un paese come l'Italia dovrebbe avere o un sistema di voto alla francese - aggiunge - che presuppone però una centralizzazione molto forte, o meglio ancora, il sistema tedesco. Ma non lo vedo facile".  
 La nostra legge elettorale è una delle cause dell'esito di queste elezioni politiche ma il punto centrale, per Vacca, è "l'estrema incapacità di capire il Paese reale da parte delle leadership, dei quadri e lo straordinario successo di Beppe Grillo è un indice di questo". "Che Grillo - spiega lo storico - avrebbe avuto successo e la capacità di raccogliere il voto di protesta tutti lo sapevano, ma nessuno si aspettava diventasse il primo partito. Questo dimostra che non si è in grado di capire quali siano le dinamiche profonde che attraversano il Paese". "E' una cosa - afferma Vacca - che assomiglia alle penultime elezioni greche. Per fortuna non dobbiamo andare a rivotare, però un risultato come questo ipoteca la legislatura. Qualsiasi forma di governo si ipotizzi non c'é maggioranza. Quello che si può ragionevolmente dire e ipotizzare è che questa legislatura non possa durare 5 anni. Vedremo. Sono distante dalla politica concreta, sono un osservatore a distanza" conclude Vacca.  
