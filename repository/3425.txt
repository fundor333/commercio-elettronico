#titolo Siwi, un quarto consumi acqua vanno per cibo sprecato - Acqua: Top News - Ambiente&Energia
  (ANSA) - BRUXELLES, 15 SET - Oltre un quarto di tutta l'acqua che consumiamo nel mondo serve a far produrre oltre un miliardo di tonnellate di cibo che nessuno mangia. Questa la denuncia dello Stockholm International Water Institute (SIWI), che ogni anno organizza la Settimana mondiale in Svezia. 
''L'acqua che viene impiegata in questo modo, - spiega Torgny Holmgren, direttore esecutivo di SIWI - insieme ai miliardi di dollari spesi per produrre, trasportare, imballare e comprare il cibo, viene buttata''. Un dato eclatante considerando che oltre 900 milioni di persone soffrono la fame e due miliardi di sottonutrizione, mentre un miliardo e mezzo mangia troppo e un terzo di tutto il cibo sul Pianeta viene perso o sprecato. La domanda di cibo e fibre si stima cresca del 70% entro il 2050, con un impatto insostenibile per l'oro blu. Ecco altri dati utili raccolti da SIWI sull'allarme oro blu: USO GLOBALE: Il 70% dell'oro blu viene impiegato in agricoltura, il 20% dall'industria e il 10% per uso domestico. Parte dell'attuale pressione sulla risorsa deriva dalla crescente domanda per gli allevamenti: la produzione di carne richiede circa 8-10 volte piu' acqua rispetto a quella di cereali. Un bambino che nasce nei paesi industrializzati consuma da 30 a 50 volte piu' acqua rispetto ad un coetaneo che abita in un paese in via di sviluppo. La rapida crescita della popolazione globale ha comportato che il prelievo di oro blu si sia triplicato negli ultimi 50 anni. Oltre il 60% delle citta' europee sovrasfrutta le risorse delle sue acque sotterranee. I maggiori consumatori di acqua a livello mondiale sono India, Cina e Usa, seguiti da Pakistan, Giappone, Tailandia, Indonesia, Bangladesh, Messico e Federazione russa. 
STIME: Nei paesi in via di sviluppo si prevede un aumento del 50% dei consumi di acqua per il 2025 e nei paesi industrializzati una crescita del 18%. Nel 2030, il 47% della popolazione mondiale vivra' in aree con problemi di scarsita' d'acqua. Dare da mangiare a tutti nel 2050, inclusi i sottonutriti e gli ulteriori tre miliardi di persone che abiteranno il Pianeta in quella data - potrebbe richiedere il 50% in piu' di acqua rispetto a quella necessaria attualmente. 
Ridurre della meta' gli sprechi di cibo potrebbe ridurre ampiamente o anche evitare di impiegare altra acqua per produrre altro cibo, assicurando sufficiente oro blu per i bisogni alimentari. (ANSA). 
Â   
