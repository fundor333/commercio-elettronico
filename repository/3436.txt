#titolo Telerilevamento riserve idriche in zone montagna - Acqua: Top News - Ambiente&Energia
  BOLZANO - Con le loro riserve di acqua le aree montane permettono la sopravvivenza di meta' della popolazione mondiale. 
Allo stesso tempo, gli effetti dei cambiamenti climatici e dell'azione dell'uomo sono piu' visibili in montagna rispetto ad altre zone. Il monitoraggio a livello mondiale delle aree montane e delle loro risorse naturali e' il tema di una conferenza che l'Eurac di Bolzano ha organizzato a Islamabad, in Pakistan. 
L'iniziativa si e' svolta nell'ambito di una conferenza dell'Onu assieme a Unep di Vienna (Programma delle Nazioni Unite per l'Ambiente), Segretariato ad interim della Convenzione dei Carpazi, International Centre for Integrated Mountain Development (Icimod) e altri partner. 
''Al momento non esiste una rete o un sistema comune in cui poter scambiare a livello mondiale dati aggiornati legati alla ricerca sulla montagna. E' necessario crearlo al piu' presto non solo per noi esperti, ma anche per poter fornire informazioni corrette a chi deve prendere decisioni politiche'', sottolineano Marc Zebisch, direttore dell'Istituto per il Telerilevamento Applicato dell'Eurac, e Matthias Jurek, esperto di aree montane presso l'ufficio di Vienna dell'Eurac, che hanno organizzato la conferenza in Pakistan. 
Le possibilita' offerte dal telerilevamento per il monitoraggio delle aree montane a livello mondiale sono uno dei punti centrali del convegno. ''Il telerilevamento permette di tenere sotto controllo superfici molto estese per un lungo periodo di tempo e con grande precisione. Le aree montane, per via della loro vulnerabilita', richiedono un'attenzione costante, bisogna continuare a esaminarle e condividere i risultati a livello mondiale. Vogliamo quindi che questa necessita' di monitoraggio scientifico abbia anche un ancoraggio politico'', spiega Zebisch.  
