#titolo Salute: in confezioni latte polvere avvisi pro allattamento - Associazioni - Salute e Benessere
     (ANSA) - ROMA, 18 FEB -  Sulla scia di quanto accade per i
pacchetti di sigarette, dove campeggiano visibili messaggi che
hanno lo scopo di dissuadere chi si appresta a fumare, anche
sulle confezioni di latte artificiale dovrebbe essere bene in
vista, occupando almeno un terzo dello spazio, un avviso che
spieghi che ci sono importanti differenze tra latte in polvere e
quello materno e inviti le mamme a preferire l'allattamento al
seno per il benessere del proprio bambino. E' questa la proposta della onlus Save The Children, secondo la
quale con l'allattamento al seno si potrebbero salvare ogni anno
830mila bambini, 95 in piu' ogni ora. Se i neonati ricevessero
entro la prima ora di vita il colostro,  il primissimo latte
materno - spiega la onlus- si attiverebbe rapidamente il sistema
immunitario rendendoli tre volte piu' capaci di sopravvivere
alle condizioni avverse. 
  ''Tra le barriere che  impediscono  la diffusione
dell'allattamento naturale- secondo l'Associazione che ha
presentato il rapporto ''Supercibo per bimbi''-  le discutibili
politiche marketing di alcuni dei produttori di latte
artificiale che,violando il Codice internazionale per il
marketing dei prodotti sostitutivi del latte materno,
porterebbero le neomamme   a credere che  questo sia il modo
migliore per allattare i propri figli''.    ''Rivolgiamo un appello ai produttori  perche'  rendano piu'
chiare le raccomandazioni sanitarie sulle confezioni con una
indicazione dell'inferiorita' del prodotto rispetto al latte
materno che occupi almeno 1/3 dell'involucro'' chiarisce quindi
Valerio Neri, direttore  generale di Save the Children Italia,
mentre in Gran Bretagna, dove la notizia della proposta della
onlus campeggia su alcuni giornali da questa mattina, non
mancano le polemiche. ''Un messaggio di tale evidenza
accrescerebbe il senso di colpa delle mamme che necessitano del
latte artificiale''spiega infatti Clare Byam-Cook, esperta di
allattamento.(ANSA).
