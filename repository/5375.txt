#titolo Porti: Genova; via libera a Italiana Coke a Terminal Rinfuse - Porti e Logistica - Mare
  (ANSA) - GENOVA, 18 GEN - Arriva il via libera dal Comitato Portuale di Genova all'ingresso nella concessione del terminal rinfuse di  Italiana Coke . La decisione e' stata presa stamani, a distanza di un anno dai primi provvedimenti presi da Autorita' Portuale, che aveva avviato le procedure di revoca della concessione, e degli interventi della magistratura che aveva sequestrato parte del Terminal perche' non erano state rispettate le prescrizioni ambientali della Provincia di Genova. 
''Andiamo finalmente a chiudere un altro capitolo spinoso del porto - ha sottolineato il Presidente di Autorita' Portuale, Luigi Merlo -: abbiamo fatto si che si potesse avviare un processo che portera' all'investimento da parte dei privati di 12,7 milioni di euro per l'ambientalizzazione del terminal. Ci sono, quindi, prospettive di investimenti importanti per un attivita' che riteniamo fondamentale per lo scalo genovese''. 
Spettera' al gruppo rilanciare un settore strategico per lo scalo genovese: ''si tratta di una garanzia importante sia per i dipendenti diretti - ha sottolineato Luigi Merlo - sia per i lavoratori della Compagnia Pietro Chiesa, che operano in quell' area. Ora ci concentreremo anche sulle aree adiacenti, come la Centrale Enel, per capire se esistono spazi per anticipare la dismissione di alcune aree che potrebbero essere messe a disposizione degli operatori portuali per potenziare l'offerta. 
Si tratta di individuare quelle che non vengono piu' utilizzate per funzioni operative - ha concluso Luigi Merlo - e su questo apriremo, al piu' presto, un confronto''.(ANSA).  
