#titolo Al via iter rimborsi bollette acqua - Acqua: Top News - Ambiente&Energia
  ROMA - Al via il procedimento per restituire gli importi indebitamente versati, dal 21 luglio al 31 dicembre 2011, nelle bollette dell'acqua, dopo il referendum del giugno dello stesso anno: lo fa sapere l'Autorita' per l'energia, all'indomani del parere richiesto al Consiglio di Stato, che ha giudicato ''non coerenti'' i criteri di calcolo delle bollette col quadro normativo uscito dal referendum del 12-13 giugno 2011. 
 L'Autorita' per l'energia ha approvato ''uno specifico provvedimento per la definizione dei criteri di calcolo degli importi da restituire agli utenti finali, corrispondenti alla remunerazione del capitale investito e versati nelle bollette dell'acqua nel periodo post referendum, dal 21 luglio al 31 dicembre 2011'' 
 La decisione arriva all'indomani del parere che l'Autorita' stessa aveva richiesto al Consiglio di Stato sull'esatta decorrenza temporale dei propri poteri in tema di tariffe dell'acqua.    Infatti, nelle consultazioni pubbliche svolte nel corso del 2012, erano emerse posizioni divergenti sulla titolarita' dell'Autorita' a intervenire in periodi precedenti all'attribuzione delle funzioni di regolazione dei servizi idrici avvenuta con il Dl 'Salva-Italia' nel dicembre 2011. 
 Per individuare la quota parte della tariffa da restituire agli utenti finali con riferimento al periodo compreso fra il 21 luglio e il 31 dicembre 2011, l'Autorita' ''intende seguire i criteri gia' utilizzati per la definizione del cosiddetto Metodo tariffario transitorio che copre il biennio 2012-2013, all'interno del quale gia' si sono considerati gli effetti del referendum abrogativo. Tali criteri sono anche confermati nel parere 267/13 del Consiglio di Stato quando si afferma che anche nell'ambito dell'intervento di restituzione debba comunque essere assicurato il rispetto del principio del full cost recovery''.  
