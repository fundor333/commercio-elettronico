#titolo Lazio, sciolto il Consiglio regionale - Associate
Il presidente del Consiglio regionale del Lazio, Mario Abbruzzese, ha firmato stamani il decreto di scioglimento dell'assemblea. Lo ha reso noto lo stesso Abbruzzese durante un evento in provincia di Frosinone. Lo scioglimento del Consiglio arriva dopo le dimissioni della governatrice Renata Polverini, formalizzate ieri. 
 Con lo scioglimento del Consiglio regionale del Lazio si aprono ora tempi 'obbligati' per determinare quando si andrà al voto per rinnovare l'amministrazione. Ma la data in cui effettivamente i cittadini andranno alle urne per eleggere il successore di Renata Polverini resta un rebus. Dalla firma del decreto di scioglimento della Pisana da parte del presidente Mario Abbruzzese, avvenuta oggi, la presidente dimissionaria Renata Polverini ha 90 giorni di tempo per emettere il decreto che indice le prossime elezioni. Le norme non indicano un tempo massimo entro il quale collocare la data in cui si andrà a votare. Ecco perché è percorribile - e Polverini lo auspicherebbe sia per motivi di contenimento delle spese, sia anche per motivi strettamente politici - la strada dell'election day. La legge fissa però un tempo minimo tra il decreto e il giorno delle urne, che è di 45 giorni. E' lo scenario preferito dal centrosinistra, che da una parte vorrebbe, in un momento così delicato, una Regione subito in piena operatività, e dall'altra punta a capitalizzare a caldo l'effetto-Fiorito, 'trainando' così il Campidoglio e le Politiche nel 2013. C'é però il tema dei tagli strutturali al numero dei consiglieri e degli assessori. Se il governo emetterà un decreto in questo senso, così come promosso dalla Conferenza delle Regioni, potrebbe essere possibile che il Consiglio (che tecnicamente potrebbe fare solo l'ordinaria amministrazione e atti obbligatori come il bilancio) possa mettere ai voti un provvedimento. Anche se c'é chi fa notare che si tratterebbe di una modifica statutaria, che richiede un doppio passaggio in Aula con almeno due mesi di intervallo. La giunta Polverini, in ogni caso, in una delle sue ultime riunioni ha depositato una proposta di legge che riduce i consiglieri da 70 a 50 e gli assessori da 15 a 10, nella direzione cioé indicata dalla spending review nazionale. 
 PROCURA VALUTA ASSOCIAZIONE DELINQUERE  - Franco Fiorito non è più l'unico indagato per la gestione dei fondi Pdl alla Regione Lazio ed ora, nel quadro degli accertamenti della procura di Roma, potrebbe configurarsi anche l'ipotesi di reato di associazione per delinquere. Oltre a Fiorito, infatti, sono indagati i suoi due segretari. 
 Oltre all'ex capogruppo Pdl alla Pisana, indagato per peculato, sono stati iscritti nel registro altri due nominativi: quello di Bruno Galassi e Pierluigi Boschi, segretari di Fiorito. Concorso in peculato il reato loro contestato dal procuratore aggiunto Alberto Caperna e dal sostituto Alberto Pioletti. Sono ora in tre ad essere iscritti per peculato, ossia il numero minimo previsto dall'articolo 416 del codice penale per la eventuale configurazione dell'associazione per delinquere. Ipotesi che viene contestata di fronte a più persone che si associano per commettere un reato. I due segretari del Pdl - Boschi è anche cugino di Fiorito - erano autorizzati ad operare sui due conti correnti del Pdl aperti presso Unicredit. 
 Boschi, secondo quanto accertato dalla guardia di finanza, avrebbe anche firmato due assegni per oltre 4.600 euro girandoli a se stesso. Al vaglio degli inquirenti ci sono, tra gli altri, le posizioni di Samantha Reali, ex fidanzata del 'Batman', la quale avrebbe ricevuto almeno un bonifico per una collaborazione, e di Mireille Lucy Rejior, matrigna di Fiorito e destinataria di cinque bonifici per alcune decine di migliaia di euro.  
