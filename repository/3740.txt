#titolo Incontro cruciale Samaras-Troika - Mondo
ATENE - Le trattative fra i rappresentanti dei creditori internazionali della Grecia e il governo greco, che durante il fine settimana avevano raggiunto un punto di stallo, entrano oggi nella fase finale. Nel pomeriggio di oggi, infatti, è previsto quello che sarà probabilmente il più cruciale degli incontri fra i rappresentanti della troika - i tedeschi Matthias Mors (Ue) e Claus Masuch (Bce) e il danese Paul Tomsen (Fmi) - con il premier Antonis Samaras, il quale si presenta deciso a mettere sul tavolo negoziale una serie di questioni su cui, almeno secondo la stampa locale, i tre funzionari della troika hanno espresso profonde perplessità. Samaras, che vuole concludere le trattative prima della riunione del Vertice europeo di giovedì prossimo, si muove in pieno accordo con gli altri leader della coalizione governativa, Evanghelos Venizelos del Pasok (socialista) e Fotis Kouvelis di Sinistra Democratica (Dim.Ar) su questa linea: no ai licenziamenti nel settore pubblico e no al prolungamento per ancora un anno della modalità di pagamento della tassa sugli immobili con addebitamento sulla bolletta della corrente elettrica. Intanto, sempre secondo i media ateniesi, durante la riunione di ieri fra i funzionari e i tecnici della troika con il ministro e il viceministro delle Finanze, Yannis Stournaras e Christos Staikouras, il ministro degli Interni Evripidis Stilianidis e quello del Lavoro Yannis Vroutsis, le posizioni delle parti sembrano essersi fatte più vicine. 
 ATENE METTE IN VENDITA 28 EDIFICI PUBBLICI   Dopo mesi di ritardi ingiustificati, che fra l'altro hanno spesso provocato l'irritazione dei rappresentanti dei creditori internazionali della Grecia, l'Ente nazionale per la Valorizzazione delle Proprietà dello Stato (Taiped, incaricato delle privatizzazioni), ha indetto ieri la gara internazionale per la vendita e il riaffitto da parte dello stato, con il sistema 'sale & lease back', di 28 edifici demaniali che oggi sono sedi di ministeri, di Enti pubblici e anche il quartier generale della polizia di Atene. Gli immobili in vendita saranno divisi in due gruppi di 14 immobili ciascuno, mentre il totale degli affitti che si ricaverà, secondo il Taiped, ammonterà a circa ai 30 milioni di euro all'anno. Il tempo a disposizione per la presentazione delle offerte da parte degli interessati scade il prossimo 19 aprile. Per quanto riguarda il periodo di riaffitto, si parla di 20–25 anni al termine dei quali lo Stato potrà riacquistare qualsiasi immobile al prezzo di mercato. Secondo funzionari del Taiped, il problema per la vendita degli immobili non è la mancanza di acquirenti disposti ad investire ma la diminuzione dei prezzi, in quanto la vendita avviene in un periodo di grave crisi economica che ha già provocato un pesante calo del valore degli immobili. Come consiglieri finanziari del Taiped sono stati nominati l'AlphaBank, la Eurobank Equities Investment, la Banca Nazionale e la Banca del Pireo. 
 DOMANI IMPIEGATI STATALI IN PIAZZA - L'Adedy, uno dei due maggiori sindacati della Grecia che raggruppa i dipendenti del settore pubblico, ha indetto per domani, mercoledì 13 marzo, una manifestazione nella centralissima piazza Klathmonos, ad Atene, in segno di protesta contro la politica governativa nel settore pubblico che prevede il licenziamento di decine di migliaia di dipendenti statali in base alle richieste dei creditori internazionali del Paese. "L'insistenza della troika per il licenziamento di 25.000 dipendenti del settore pubblico entro la fine di quest'anno e la posizione passiva del governo greco porteranno un nuova riduzione dei servizi pubblici che avrà enormi conseguenze negative, economiche e sociali, per la società greca", è detto in un comunicato diffuso dall'Adedy. La manifestazione di protesta è stata proclamata nell'ambito delle mobilitazioni paneuropee organizzate dalla Confederazione dei Sindacati europei.  
