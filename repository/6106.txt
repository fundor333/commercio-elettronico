#titolo Argentero, Emma e Bose' nel serale Amici - Spettacolo
Due squadre, una battaglia e un solo vincitore: questo il meccanismo del nuovo serale di Amici, che ripartirà a breve (il 30 marzo o il 6 aprile) su Canale 5 e si svilupperà nel corso di 9 puntate in prima serata. Novità di questa edizione, a guidare la battaglia tra ballerini e cantanti saranno i due direttori artistici Emma e Miguel Bosé. Dalle due squadre da loro capitanate uscirà il vincitore unico della dodicesima edizione del programma.    La combattiva e talentuosa ex vincitrice del talent e del festival di Sanremo, e il cantante e attore figlio d'arte, combatteranno l'uno contro l'altro e saranno in studio sabato prossimo per scegliere gli allievi da inserire nelle rispettive squadre. E toccherà a loro decidere chi degli allievi si esibirà sul palco ballando o cantando, e con chi. Per aumentare la suspence, anche i ragazzi scelti dovranno confermare di voler entrare in una squadra piuttosto che in un'altra.    A giudicare i giovani concorrenti saranno invece tre giudici: Gabry Ponte, dj, produttore discografico, conduttore radiofonico ed ex leader degli Eiffel 65, e Luca Argentero, presentato ieri nel daytime da Maria De Filippi (il terzo giudice ancora non è stato reso noto). Di Luca Argentero, la De Filippi, riferendosi all'ex concorrente del Grande Fratello e ora attore affermato, ha detto: "E' capace, non snob e bello". Da parte sua Argentero ha promesso che, pur non essendo né un ballerino né un cantante ma avendo affrontato nella sua carriera molti provini, valuterà le performance dei ragazzi con la giusta attenzione e severità.  
