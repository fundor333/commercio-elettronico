#titolo Bindi: 'Non mi candido, sostengo Bersani' - Politica
"Io non mi candido alle primarie, né da sola né in ticket, sostengo Pierluigi Bersani ma la nostra partecipazione alla campagna per le primarie sarà strettamente proporzionale al cambio di passo del nostro segretario". Lo ha annunciato all'incontro della sua componente 'Democratici davvero' la presidente dell'assemblea del Pd Rosy Bindi. 
 "Voglio ricordare a Renzi che se vince le primarie il Segretario del Pd resta Bersani e il presidente dell'Assemblea resto io e fino al congresso che ci sarà all'anno prossimo le decisioni del Pd le prendiamo noi". Bindi ha inviato questo messaggio a Matteo Renzi. "Mi fa molto piacere che Bersani abbia scelto una squadra di giovani del suo staff, spero che tantissimi giovani siano coinvolti, ma accanto ci voglio vedere una squadra di esperienza", ha aggiunto. 
 Per quanto riguarda le regole delle primarie, delle quali discuterà anche l'assemblea del Pd del prossimo 6 ottobre "noi chiediamo una soglia di accesso significativa, io in questi mesi continuerò a fare la presidente dell'assemblea e in questa veste sono garante delle regole". 
 BERSANI A BINDI: 'SU GAY TUO CONTRIBUTO DETERMINANTE' -  "Tu nel tuo ruolo e con le tue idee, e certamente dentro ad una discussione difficile, hai contribuito in modo determinante a condurre in porto un avanzamento della posizione del Pd in particolare a proposito delle unioni civili delle coppie omosessuali". Il segretario del Pd, Pier Luigi Bersani, in una lettera inviata a Rosy Bindi in occasione dell'incontro di 'Democratici Davvero', ha sottolineato così il suolo della presidente dell'assemblea del partito nel dibattito sulle unioni civili. Bersani ha ribadito la sua condanna sulle contestazioni che la Bindi ha ricevuto alla festa dell'Unità di Bologna. "Quello che è avvenuto nelle ultime settimane nei tuoi confronti - ha scritto - non può ripetersi. Si è oltrepassato il segno di un dissenso legittimo per arrivare a forme inaccettabili di contestazione". 
 DI PIETRO A PD: 'BASTA NASCONDERVI DIETRO UN DITO' -  Il leader dell'Idv Antonio Di Pietro ha lanciato l'ennesimo appello al Pd dal palco di Vasto: "Basta nascondervi dietro al dito. Non serve a nulla continuare a ripetere che noi abbiamo offeso il capo dello Stato. Questo non è vero e voi lo sapete bene. Vogliamo solo la verità sulla trattativa Stato-mafia". "La furbizia di dire 'ne' sì né no, invece di rispondere, ritengo che non sia democrazia", ha proseguito Di Pietro lanciando anche una stoccata all'Udc che "tanto va sempre e solo con chi va al governo". 
 E.LETTA: 'DI PIETRO CONFERMA DISTANZA INCOLMABILE CON NOI' -  "Oggi Di Pietro a Vasto conferma la distanza incolmabile che esiste con il Pd. E' Di Pietro, infatti, che ha cambiato linea in questi mesi rincorrendo in modo spericolato il grillismo più anticostituzionale. La scelta di un'opposizione radicale e sguaiata nei confronti di Monti e del Pd ha modificato in modo irrevocabile i rapporti che portarono Pd e Idv a correre insieme alle scorse elezioni". Lo ha detto Enrico Letta, vice segretario del Pd.  
