#titolo Ue:Rinaldi(Idv),Bruxelles chiede indietro contributo Sezze - Altre news - ANSA Europa
     (ANSA) - BRUXELLES, 28 FEB - La ristrutturazione
dell'anfiteatro di Sezze (Latina) non e' conforme e la
Commissione Ue ha chiesto indietro il contributo di 220.917,27
euro. Si legge in una nota del capodelegazione Idv al Parlamento
Ue, Niccolo' Rinaldi che il 9 gennaio scorso aveva sollevato il
caso con la presentazione di un'interrogazione per chiedere
chiarezza sull'utilizzo del Fondo europeo per lo sviluppo
regionale. 
   Rispondendo all'interrogazione - si legge nel comunicato - il
commissario Ue per la politica regionale Johannes Hahn ha fatto
sapere di aver chiesto ''il recupero del contributo, versato per
il progetto della ristrutturazione, conformemente ai regolamenti
sulla politica di coesione''. Nell'interrogazione l'eurodeputato
aveva chiesto chiarezza sull'utilizzo del Fondo Ue per lo
sviluppo regionale che nel 2003 ha cofinanziato la
ristrutturazione dell'opera che pero' ''non risulta ne' ultimata
ne' resa operativa, anzi e' in stato di abbandono''.    ''Gli Stati membri - si legge nella risposta della
Commissione a Rinaldi - dispongono di due anni, dopo la scadenza
per la presentazione della relazione finale, per completare o
rendere operativi i progetti in questione e fornire alla
Commissione le informazioni pertinenti sullo stato di
avanzamento di queste operazioni. Il progetto e' stato indicato
quale incompleto e non operativo nella relazione finale del
programma regionale Lazio 2000-2006 cofinanziato dal Fesr. Pertanto la Commissione ha avviato la procedura di recupero del
contributo UE versato per il progetto''.    ''Spiace constatare questo ennesimo caso di malcostume
italiano che per non aver rispettato, una volta di piu', le
leggi e i diritti dei cittadini comportera' un esborso di denaro
pubblico'', ha osservato l'europarlamentare. (ANSA).
