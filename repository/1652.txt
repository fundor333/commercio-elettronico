#titolo Ispra, prossima specie invasiva e' vespa velutina - Natura - Ambiente&Energia
  ROMA - La prossima specie 'straniera' invasiva a sbarcare in Italia sara' un calabrone asiatico, la 'vespa velutina nigrithoraxis'. I ricercatori europei lo tengono d'occhio da tempo, perche' questo insetto puo' avere un forte impatto sulle api e quindi sull'apicoltura, un settore gia' colpito negli ultimi anni dalla moria delle preziose impollinatrici. Il calabrone asiatico attacca le api da miele europee, soprattutto nel periodo fra giugno e settembre. Vale la pena ricordare che circa l'84% delle specie di piante e il 76% della produzione alimentare in Europa dipende dall'impollinazione delle api. 
''La 'vespa velutina nigrithoraxis' e' stata ufficialmente definita come residente in Francia nel 2005'' spiega Piero Genovesi dell'Ispra. Prima della fine del 2006 era presente nella regione dell'Aquitania e infine si e' stabilita definitivamente nell'area sudoccidentale del Paese. ''Poi e' arrivata in Spagna - afferma l'esperto dell'Ispra - ed e' pronta a varcare anche il confine con l'Italia''. L'ipotesi piu' probabile e' che questo calabrone asiatico sia arrivato insieme a della merce cinese dallo Yunnan, e le condizioni climatiche dell'Europa meridionale sono simili a quelle dell'Asia continentale. Nel nostro Paese pero' non c'e' un organismo nazionale o regionale da allertare che prepari delle contromisure su questi insetti invasivi, a meno che non attacchino l'agricoltura. ''Ormai e' sicuro che arrivera' a breve'' afferma Genovesi. Di fronte all'emergenza scatenata dall'arrivo di specie nocive come queste ''i vari Paesi Ue - spiega l'esperto dell'Ispra - saranno chiamati a creare un meccanismo di coordinamento, che fara' riferimento a servizi gia' esistenti, come servizi fitosanitari e servizi regionali, come le Arpa''. Purtroppo pero' ad oggi ''non c'e' ancora un quadro chiaro di ruoli e di competenze'' spiega Genovesi.  
