#titolo Consegnati premi della seconda edizione Carlo Marincovich - Libri - Mare
  (ANSA) - ROMA, 12 APR - Consegnati a Roma, presso il Circolo Ufficiali della Marina Militare, i premi della seconda edizione del Premio giornalistico/letterario, Carlo Marincovich, istituito nell'aprile 2009 in memoria del noto giornalista, scrittore e velista che per oltre cinquant'anni ha scritto con passione di mare, di regate e di motori. 
Nella sezione dedicata ai libri e alla cultura del mare (saggi e narrativa) vincono il premio per la narrativa, Simone Perotti per il libro "Uomini senza Vento" - Garzanti editore, e Mario Dentone per il libro "Il padrone delle onde"  -  Mursia editore. Nella sezione saggi, Andrea Cappai per il libro "L'equipaggio invisibile" Edizione Nutrimenti, e Andrea Amici per il libro "Una tragedia italiana - 1943, l'affondamento della Corazzata Roma" - Edizione Longanesi. 
Il Premio Speciale della Cultura Nautica è stato vinto da Flavio Serafini per il libro "La Flotta Scomparsa" - Edizioni Gribaudo. 
Nella sezione giornalistica, cultura del mare e navigazione (a vela e a motore) vincono Mario Cecon per l'articolo Schip Alabama, pubblicato su la Rivista Italiana della Difesa; Paolo Rumiz e Piero Tassinari per l'articolo Quella notte sul Moya, pubblicato a puntate su Il Piccolo; Andrea Mancini per l'articolo "Il sogno della nave isola" pubblicato su Super Mega Yacht; Corradino Corbò per l'articolo "Al comando con Classe" pubblicato su Nautica. 
Nella sezione speciale Infanzia, vincono Piero D'Alì e Andrea Valente con il libro  "Mario Lupo di Mare", e Silvano Solari con "Autismo e acquaticità". 
La Giuria del Premio, presieduta da Patrizia Melani Marincovich, è composta da progettisti, giornalisti, scrittori e "uomini di mare". Del Comitato d'Onore fanno parte: Patrizio Bertelli, Riccardo Bonadeo, Luca Cordero di Montezemolo, Carlo Croce, Bruno Della Loggia, Sonny Levi, Ezio Mauro, Vincenzo Onorato, Luigi Paganetto, Alessandra Sensini, Andrea Vallicelli, Gianalberto Zanoletti. 
I premi consegnati sono "oggetti, parti e componenti di imbarcazioni che hanno fatto la storia e la cronaca moderna del design e dell'andar per mare" montati a trofeo, offerti da armatori, atleti e collezionisti. (ANSA).  
