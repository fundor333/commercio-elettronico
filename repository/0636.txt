#titolo Ue: Italia deve correggere normativa su ritardi pagamenti - Altre news - ANSA Europa
     (ANSA) - BRUXELLES, 11 MAR - L'Italia deve correggere la
norma con cui ha recepito la direttiva Ue contro i ritardi nei
pagamenti: quella attuale rischia di consentire troppo spesso
l'applicazione della deroga per portare da 30 a 60 giorni il
termine massimo entro il quale liquidare le fatture. Questa, in
sintesi, la richiesta che il vicepresidente della Commissione Ue
Antonio Tajani sta per avanzare al ministro per lo Sviluppo
Corrado Passera in una lettera che a giorni sara' inviata a
Roma.     La normativa italiana, hanno spiegato all'Ansa fonti di
Bruxelles, prevede che la deroga possa essere applicata ai tempi
di pagamento degli enti pubblici in base a 'circostanze
esistenti al momento della chiusura del contratto'. Una clausola
giudicata ''troppo vaga'' e non legata a fattori oggettivi e/o
eccezionali come quelli indicati dalla direttiva. Da qui
l'esigenza di modificare il testo. Se cio' non dovesse avvenire,
la Commissione europea potrebbe anche arrivare ad aprire una
procedura d'infrazione.     L'Italia e' stato comunque uno dei Paesi che ha gia'
provveduto a recepire la normativa europea nell'ordinamento
nazionale entro il termine previsto, ovvero il 16 marzo
prossimo. Anche perche' il nostro Paese e' quello dove i
pagamenti arretrati hanno raggiunto cifre astronomiche
contribuendo al fallimento di molte imprese. Solo i ritardi
(secondo gli ultimi dati Confartigianato nel 2012 i pagamenti
sono stati effettuati mediamente in 193 giorni contro i 30 della
direttiva Ue) sono costati lo scorso anno 2,5 miliardi di
maggiori oneri finanziari.    Oggi, parlando ad Atene a una platea di piccole e medie
imprese (la Grecia non ha ancora recepito la direttiva Ue),
Tajani ha ricordato che il termine di 30 giorni puo' essere
portato a 60 solo in casi ''eccezionali limitati al settore
della sanita', alle imprese pubbliche o se giustificato dalla
natura del contratto''. Dopo la scadenza del termine, il
debitore e' tenuto a corrispondere un interesse di mora dell'8%.    Per aiutare le aziende a superare la crisi, secondo il
vicepresidente della Commissione Ue, ''e' arrivato il momento di
ragionare a un piano di rientro dei crediti vantati dalle
imprese verso la pubblica amministrazione in tempi rapidi e
certi. Per questo con il collega Rehn stiamo vagliando le
possibili opzioni per permettere agli Stati membri di pagare al
piu' presto gli arretrati nel rispetto delle norme europee''. Cioe' senza incidere negativamente sui conti pubblici.
