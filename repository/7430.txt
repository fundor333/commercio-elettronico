#titolo Ue:Catania;riforma Pac,tanti risultati ma resta molto lavoro - Agroalimentare - ANSA Europa
     (ANSA) - BRUXELLES, 19 DIC - "Sono molti i risultati già
raggiunti nel negoziato per la riforma della Politica agricola
comune (Pac) ma molte cose restano ancora da affrontare":
questioni sensibili come la convergenza a livello nazionale
degli aiuti diretti agli agricoltori. Ma anche la definizione di
agricoltore attivo, l'indicazione obbligatoria dell'origine dei
prodotti agricoli nella fase di commercializzazione, e non
ultimo la parte di aiuti diretti legati a misure ambientali, il
cosiddetto greening". Lo ha detto ai partner europei il ministro
per le politiche agricole e alimentari Mario Catania,
intervenendo oggi a Bruxelles al Consiglio dei ministri
dell'agricoltura dell'Ue Più in particolare sulla convergenza
degli aiuti all'interno dello stesso Stato membro - è il caso
dell'Italia - "bisogna tenere conto della situazione di quei
Paesi che oggi hanno un livello differenziato di aiuti" - ha
sostenuto il ministro - secondo cui bisogna andare "nella
direzione di un avvicinamento di questo livello, ma senza creare
traumi al tessuto produttivo. Occorre pertanto un processo
graduale che possa essere gestito senza strappi e senza traumi".    
(ANSA) - BRUXELLES, 19 DIC - Il ministro Catania ha poi
affrontare con i partner europei la definizione di agricoltore
attivo, estremamente importante per poter sottrarre dalla lista
dei beneficiari degli aiuti Ue quelli che non ne avrebbero
diritto. ''Sono d'accordo con la Commissione e con la Corte dei
Conti - ha detto Catania - sul fatto che bisogna arrivare a un
regime obbligatorio che definisca quali sono gli agricoltori
attivi e che limiti solo a loro l'erogazione del sostegno. Dobbiamo stare però attenti a come impostiamo questa
disposizione, la norma deve essere idonea a non creare problemi
applicativi negli Stati membri. Dovrà contenere il principio di
obbligatorietà, ma potrà lasciare agli Stati la possibilità, al
proprio interno, di definire l'agricoltore attivo''. Sulla
questione del 'greening' - ha aggiunto il ministro - ''stiamo
lavorando bene, sono molto soddisfatto del lavoro fatto dalla
Presidenza Ue e della disponibilità mostrata dalla Commissione. E' opportuno - ha proseguito - che gli agricoltori abbiano un
regime che non gravi sulle imprese. E che la misura sia in
armonia con la situazione delle nostre aziende agricole''. Sul
tema caro all'Italia poi dell'indicazione obbligatoria
dell'origine dei prodotti agricoli nella fase della
commercializzazione, il ministro ha chiesto ''che la riforma
della Pac confermi in modo chiaro questo obbligo''. (ANSA).
