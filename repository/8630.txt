#titolo Musica: il Rof dedicato a 150/o Unita' Italia - Italia 150
di   Annamaria Danese 
 E' dedicata ai 150 anni dell'Unità d'Italia la 32/a edizione del  Rossini Opera Festival  che prende il via il 10 agosto. In cartellone due nuove produzioni, 'Adelaide di Borgogna' e 'Mose' in Egittò', e la ripresa de 'La scala di seta', festeggiatissima due anni fa al Teatro Rossini. A fianco delle tre principali produzioni liriche, il 'Viaggio a Reims' interpretato dai giovani talenti dell'Accademia Rossiniana; i Concerti di Belcanto (protagonisti Marianna Pizzolato, Dmitry Korchak, il duo Nicola Alaimo-Mario Cassi e Marina Rebeka); la terza sessione dell'esecuzione integrale dei 'Péchés' de vieillesse; 'Il barbiere di Siviglia' in forma di concerto, eseguito nella nuova edizione critica di Alberto Zedda, che ne sarà anche il direttore; l'anteprima italiana del film 'W Verdi, Giuseppe!', di e con Alfonso Antoniozzi e Davide Livermore. 'Adelaide di Borgogna' (10, 13, 16, 19 e 23 agosto al Teatro Rossini) viene proposta per la prima volta al Festival in forma scenica, dopo l'applauditissima esecuzione in forma di concerto del 2006. Nel ruolo del titolo Jessica Pratt, esordiente a Pesaro, accanto a rossiniani doc come Daniela Barcellona e Nicola Ulivieri; completano il cast Bogdan Mihai, Jeannette Fischer, Francesca Pierpaoli, Clemente Antonio Daliotti. 
 Orchestra e Coro, diretti da  Dmitry Jurovski , anche lui per la prima volta al Rof, sono quelli del  Teatro Comunale di Bologna . Lo spettacolo è a cura di  Pier'Alli , regista da sempre all'avanguardia nell'utilizzo delle tecnologie multimediali. L'edizione critica, curata da  Gabriele Gravagna  e  Alberto Zedda  per la Fondazione Rossini, costituisce un sostanzioso passo avanti rispetto alla versione presentata in forma concertante. Le ulteriori fonti acquisite hanno convinto, per esempio, a preferire una voce femminile en travesti per il ruolo di Iroldo, in luogo del tenore impiegato nella precedente occasione. 'Mose' in Egittò' (11, 14, 17 e 20 agosto all'Adriatic Arena) segna il ritorno a Pesaro di  Graham Vick , regista tra i maggiori della scena internazionale e ideatore del memorabile Moïse et Pharaon, uno degli spettacoli-culto della storia del Festival. Vick questa volta mette in scena l'antenato 'napoletano' del Moïse, quel Mosé in Egitto su cui Rossini ritornò più volte nel corso degli anni. Lo spettacolo, di enorme impatto visivo ed emotivo, è realizzato assieme allo scenografo e costumista Stuart Nunn. Nella compagnia di canto figurano Riccardo Zanellato nel ruolo del titolo, e poi Alex Esposito, Dmitry Korchak, Yijie Shi, Sonia Ganassi, Olga Senderskaya, Enea Scala e Chiara Amarù. Roberto Abbado, il carismatico direttore delle fortunate produzioni di Ermione e Zelmira, torna a Pesaro per guidarli alla testa di Orchestra e Coro del Comunale di Bologna. Terza opera in programma è 'La scala di seta', messa in scena con la verve abituale dall'enfant prodige della regia Damiano Michieletto, assieme al suo alter ego Paolo Fantin (scene e costumi). L'opera sarà proposta al Teatro Rossini il 12, 15, 18 e 21 agosto. Lo spagnolo  José Miguel Perez Sierra  dirige l'Orchestra Sinfonica G. Rossini e un cast di brillanti rossiniani: John Zuckerman, Hila Baggio, José Maria Lo Monaco, Juan Francisco Gatell, Simone Alberghini e Paolo Bordogna.  
