#titolo Si rafforza la collaborazione scientifica fra Italia e Serbia - Ricerca e Istituzioni - Scienza&Tecnica
  Le prospettive di rafforzamento della collaborazione nel campo della ricerca scientifica e tecnologica tra Italia e Serbia sono state al centro di un convegno organizzato all'Universita' di Belgrado, nel quale e' stata presentata l'attivita' del Consiglio Nazionale delle Ricerche (Cnr). 'Cnr meets Serbia', questo il titolo della conferenza, ha avuto il supporto dell'Ambasciata d'Italia a Belgrado e dell'Associazione di scienziati e studiosi italiani e serbi (Ais3). 
Aprendo i lavori, l'Ambasciatore italiano Armando Varricchio ha sottolineato l'importanza che la ricerca scientifica e tecnologica puo' avere in termini di sviluppo e occupazione, soprattutto in un periodo di crisi e depressione come quello attuale. ''L'investimento nella ricerca e nell'innovazione e' fondamentale per lo sviluppo e l'avanzamento della societa''', ha detto, sottolineando i forti legami fra Italia e Serbia e l'appoggio convinto che il nostro Paese assicura al cammino di Belgrado verso la piena integrazione nella Ue. 
Virginia Coda Nunziante, capo dell'Ufficio relazioni internazionali del Cnr, ha illustrato l'organizzazione e i campi di attivita' del Cnr, annunciando al tempo stesso la firma di un accordo di collaborazione fra Cnr e Universita' di Belgrado. L'intesa, ha detto, e' in fase di definizione e dovrebbe essere siglata all'inizio del 2013, anno in cui il Cnr celebrera' i 90 anni dalla sua fondazione avvenuta nel 1923. I settori portanti dell'accordo, ha precisato, saranno energia, medicina, ambiente e beni culturali.  
Dopo la riforma del 2004, il Cnr conta attualmente 105 Istituti e sette nuovi Dipartimenti scientifici. Con 8.500 dipendenti, 6.000 dei quali ricercatori, il Cnr e' finanziato per meta' dal Ministero dell'istruzione, universita' e ricerca (Miur) e meta' da fondi europei, delle Regioni e di enti pubblici e privati.  
