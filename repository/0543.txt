#titolo Elezioni:  Iacomini, "dati UE su poverta' gravi e allarmanti. Candidati assumano responsabilita' verso generazioni future' - ANSA per UNICEF
  “I dati forniti  dalla  Caritas  internazionale secondo i quali quasi un terzo dei bambini in Grecia, Irlanda, Portogallo, Italia e Spagna sono stati spinti sull'orlo della povertà a causa delle misure di austerità assunte per ridurre il debito pubblico rappresentano il punto di arrivo di quanto l’Unicef afferma da tempo” dichiara  Andrea   Iacomini  Portavoce dell’Unicef Italia . 
 “Occorre intervenire al più presto con politiche che guardino all’infanzia con più attenzione e che investano su quelle che saranno le generazioni future già in parte segnate da questo disagio”. “In Italia - prosegue - ci sono 1 milione e 800 mila bambini che vivono in condizioni di povertà relativa. Mesi fa l’Unicef denunciò la grave situazione in cui versa la Spagna con oltre 2 milioni e 200 mila bambini che vivono sotto la soglia di povertà per non parlare della Grecia dove i minorenni sotto questa soglia sono oltre 439 mila e che possiede la più alta percentuale di bambini sotto peso dei paesi OSCE.  
 Sono dati allarmanti in particolar modo per l’Italia. Proteggere i bambini dalla povertà è la prima delle 10 proposte del manifesto in 10 punti ‘ Vota per i bambini – Diritti in Parlamento ’ che l’Unicef Italia ha sottoposto ai leader candidati premier e che fino ad oggi ancora non è stato da nessuno di loro sottoscritto”. “Non riuscire a proteggere i bambini e gli adolescenti dalla povertà è uno degli errori più costosi che una società possa commettere. I primi a esserne colpiti in modo diretto sono i minorenni, ma nel lungo periodo è la società nel suo insieme a pagarne le conseguenze” conclude Iacomini.  
 “Quindi, al di là del breve periodo, una strategia di sviluppo vincente per l’intero Paese deve basarsi sulla protezione dei minorenni dalla povertà. È per questo che chiediamo oggi ai leader quali misure intendono adottare, in particolare per i bambini più svantaggiati sui quali l’impatto della crisi è certamente maggiormente pesante. Da anni l’ UNICEF  attraverso la serie “ Innocenti Report Card ” offre una panoramica sul benessere, la povertà e la deprivazione materiale infantile nei Paesi industrializzati, presentando analisi comparate a livello internazionale. Questo confronto, sottolinea il rapporto, dimostra che la povertà infantile non è inevitabile, ma è legata alle scelte politiche. Alcuni Paesi stanno facendo meglio di altri per proteggere i bambini più vulnerabili, dimostrando che non solo è eticamente giusto, ma anche possibile ed economicamente vantaggioso”.  
