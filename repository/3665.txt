#titolo Porti: Barletta, entro fine febbraio gara lavori Capitaneria - Porti e Logistica - Mare
  (ANSA) - BARLETTA, 7 FEB - Entro fine febbraio sara' bandita la gara per i lavori di riqualificazione ed ampliamento dell&#8217;ex Mercato Ittico di Via Cristoforo Colombo a Barletta, individuato come sede della Capitaneria di Porto di Barletta. Le opere di recupero potrebbero iniziare prima della stagione estiva, ha spiegato il Presidente della Provincia di Barletta - Andria - Trani, Francesco Ventola, in un incontro che si e' svolto nella Prefettura di Barletta. Hanno partecipato il Prefetto della Bat Carlo Sessa, il sub commissario prefettizio del Comune di Barletta Giulia Cazzella, il Comandante della Capitaneria di Porto Marco Benedini ed i tecnici comunali competenti. A novembre scorso la Provincia stanzio' un contributo di 150mila al progetto, di competenza comunale, dell'importo complessivo di 480mila euro. (ANSA).  
