#titolo Vino fra mito e storia, mostra diffusa tra Siena e Provincia - Fiere&Eventi - Terra&Gusto
  SIENA - Siena e provincia diventano un 'museo orizzontale'. 
Fino al 5 maggio avra' luogo ''Vino fra mito e storia'', una 'mostra diffusa' con musiche, letture, scenografie, maschere e costumi, tutto strettamente legato al mondo del vino.  Tra i vari appuntamenti in calendario il 16 marzo ''Il vino degli dei e degli eroi'', il mito-rito del dono di Dionisio agli uomini. Si arricchisce cosi' l'esposizione che la Provincia di Siena e la Soprintendenza per i Beni Archeologici della Toscana hanno dedicato alle radici della cultura del vino nelle terre senesi. 
Una visita guidata del percorso espositivo allestito all'interno della sede di Enoteca Italiana e arricchito dalla lettura di passi e versi di autori antichi, sara' accompagnata da una voce narrante d'eccezione, quella di Giuseppina Carlotta Cianferoni, direttore del Museo Archeologico Nazionale di Siena. 
Performance teatrali a cura di Archeologia Narrante racconteranno la storia millenaria del vino dai tempi di Socrate ad oggi. La visita guidata svelera' il profondo legame esistente nell'antichita' tra vino e 'divino', i molti volti della divinita' greca di Dioniso e i curiosi personaggi del suo seguito, nonche' caratteristiche e suggestioni delle feste a lui dedicate.     L'evento si concludera' con una cena a tema con piatti ispirati a quelli degli antichi convivi, come i 'Boleti cum ligustico et pipere et cum caseo fuso' (funghi aromatici con fonduta di pecorino); 'Tisana cum ciceribus, lenticulis et pisis' (zuppa di ceci, lenticchie e piselli); 'Aper elixus cum betis' (cinghiale brasato con bietole) e infine per dolce una Tiropatina (crema al miele). Il tutto abbinato ai vini selezionati dai sommelier dell'Enoteca italiana.  
