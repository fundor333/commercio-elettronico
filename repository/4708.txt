#titolo Italia 150: arte contro le mafie, una mostra per la legalita'  - Italia 150
  Una mostra per non dimenticare tutti coloro che hanno sacrificato la propria vita in nome della legalità: è la  mostra  "Cultura+Legalità=Libertà, l'arte contro le mafie"  allestita nel Museo di Scienze naturali di Torino. La  mostra prende spunto da una frase di  Paolo Borsellino  ("Parlate della mafia. Parlatene alla radio, in televisione,  sui giornali. Però parlatene") ed è un'esposizione itinerante, ideata in occasione delle celebrazioni di Italia150  dall'Associazione  Arte INdivisa  e curata dalla poliziotta  Roberta Di Chiara . Parte da Torino per giungere, dopo una  sosta a Roma, a Salemi (Trapani) nel gennaio 2012 per i venti anni delle "stragi di Capaci e via d'Amelio" in cui  persero la vita i giudici  Giovanni Falcone  e  Paolo Borsellino . Vi sono raccolte oltre 30 opere che utilizzando il linguaggio dell'arte vogliono colpire la sensibilità dei visitatori e mantenere viva la memoria. E' un percorso che  narra storie di vita ed emozioni e che individua nella cultura uno degli strumenti per riaffermare la legalità e il  rispetto del bene comune. Sono esposte le opere di autori-poliziotti quali Claudio Lia e Antonio Scarpelli per la  pittura, Giulio Cardona e Maurizio Geraci per la fotografia, e Giorgio Bisanti per la scultura, che portano  attraverso l'arte la loro quotidiana esperienza e testimonianza di lotta alla criminalità. Ma vi sono anche opere di  artisti come Angelo Barile e Marica Fasoli, dello scultore Koji Yoshida e del fotografo Francesco Cito, testimoni e  interpreti della società civile. La mostra ( www.mrsntorino.it ) resterà aperta fino al 18 dicembre.    
