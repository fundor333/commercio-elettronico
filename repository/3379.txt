#titolo Neve e mare in buca - Turismo & Mercato
     (ANSA) - SESTRIERE (TORINO), 30 NOV - Torna ''Neve e mare in
buca'', la sinergia fra i comuni di Rapallo (Genova) e Sestriere
(Torino) che mette in rete i campi di golf delle due prestigiose
localit√† turistiche. L'iniziativa, realizzata con la
collaborazione delle due Province interessate, e' stata
inaugurata lo scorso anno e, grazie all'opera di Consorzio
Portofino Coast, Consorzio Sestriere e Montagne Olimpiche,
raccoglie i campi in quota di Sestriere, Pragelato, Claviere e
del prestigioso Royal Park I Roveri di Torino (sede dell'Open
d'Italia) con i green liguri di Rapallo, Arenzano, e Sant'Anna.    Per promuovere ''Neve e Mare in Buca'' sono in via di
definizione speciali tariffe ''golf+soggiorno'' con formula
weekend, weekend lungo (3-4 giorni) e settimanali. Inoltre si
sta lavorando per delineare anche una promozione turistica
specifica tra i due territori a livello di partnership: in
pratica chi trascorrera' almeno una settimana di vacanza in
estate presso le strutture ricettive liguri che aderiranno
all'offerta, avra' la possibilita' di fruire di un significativo
sconto per una settimana bianca nelle localita' del Consorzio
Sestriere e le Montagne Olimpiche. E viceversa. Nel piano
promozionale rientreranno anche i servizi offerti in loco a
vario titolo dagli esercenti.    Il piano e' stato concordato nei giorni scorsi al termine di
un incontro tra Franco Orio, presidente del Consorzio Portofino
Coast, e Gianni Poncet, Presidente del Consorzio Sestriere e le
Montagne Olimpiche. (ANSA).
