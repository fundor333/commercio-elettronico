#titolo Energia: buone prospettive 'certificati bianchi' in Italia - Speciali ed Eventi - Ambiente&Energia
  Le nuove linee guida dell'Autorita' per l'Energia sui certificati bianchi, conosciuti anche come Tee (titoli di efficienza energetica),  in vigore a novembre 2011 e andati a regime nei primi mesi di quest'anno, stanno dando risultati positivi. E' la valutazione della Fire  (Federazione italiana per l'uso razionale dell'energia) che ha reso noto gli ultimi dati nel convegno svoltosi nell'ambito della doppia  rassegna fieristica Solarexpo & Greenbuilding, aperta sino a domani sera alla Fiera di Verona. 
   
 Durante l'incontro e' stato evidenziato come le nuove linee guida valorizzano in misura maggiore gli interventi piu' strutturali,  cioe' quelli che consentono risparmi per una vita tecnica piu' lunga e riducono le dimensioni minime che i progetti devono avere per  accedere ai certificati. A questo si aggiunge la novita' del decreto ministeriale del settembre 2011 che permette l'accesso ai  certificati bianchi (gestito dal GSE) anche agli impianti di cogenerazione ad alto rendimento. 
   
 ''Le prospettive sono buone - ha spiegato Marcella Pavan, responsabile dell'unita' efficienza energetica all'Autorita' - se nel 2010  l'Autorita' prevedeva che con questo meccanismo al 31 maggio 2012 si sarebbero riusciti a produrre interventi per solo il 5-24%  dell'obiettivo, a marzo la previsione e' stata alzata al 49-65% e le ultime stime ci dicono che si arrivera' fino al 70%''. Anche Dario  Di Santo, direttore della Fire, registra una crescita dei progetti piu' complessi, soprattutto quelli nel settore industriale e a  consuntivo: ''Si incentivano interventi di maggiore portata - spiega Di Santo - e soprattutto chi presenta i progetti e' costretto a  entrare piu' nel merito dei processi industriali e dei possibili risparmi, con un conseguente innalzamento del livello di know-how''.   
