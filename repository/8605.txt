#titolo Olimpiadi per Italia pulita con 300 mila studenti - Speciali ed Eventi - Ambiente&Energia
  Da domani oltre 300.000 studenti aprono le Olimpiadi per un'Italia piu' pulita. Dal 28 al 30 settembre infatti Legambiente organizza 'Puliamo il mondo', una grande iniziativa di volontariato ambientale patrocinata dai ministeri dell'Ambiente e della Pubblica istruzione. 
   Una squadra di oltre 300.000 studenti, di ogni regione, aprira' domani la prima giornata del lungo week-end di volontariato, per ripulire le citta' e le aree verdi dai rifiuti. L'iniziativa festeggia i suoi vent'anni e rende omaggio alle Olimpiadi lanciando un messaggio preciso: bisogna essere degli atleti non solo nello sport, ma soprattutto nella vita di tutti giorni rispettando, con semplici e agonistici gesti, l’ambiente. 
   '''Puliamo il mondo'' vuole partire dalle scuole - spiega Vanessa Pallucchi, responsabile del settore scuola Legambiente – per sensibilizzare i ragazzi sul tema dei rifiuti, sull’importanza della raccolta differenziata, della cura e del rispetto della natura e dei luoghi pubblici. In particolare il lavoro di pulizia straordinaria fatto dai ragazzi e dai volontari di Legambiente, ha permesso di restituire alla cittadinanza diverse aree, un tempo abbandonate e degradate ed ora luoghi ricreativi e d’incontro''. 
   Si parte dall’Emilia-Romagna e dall’Abruzzo, le due regioni terremotate, che testimoniano la voglia di andare avanti. In Emilia-Romagna, in provincia di Ravenna, il 28 settembre i volontari insieme con gli studenti della scuola agraria Perdisa di Ravenna puliranno la pista ciclabile e alcune aree verdi del quartiere. In Abruzzo, in provincia dell’Aquila, il 28 e il 29 settembre diversi studenti saranno coinvolti nella pulizia delle aree verdi dei comuni del cratere, Fontecchio, Tione e San Demetrio. In Lombardia, l’appuntamento e' a Milano, dove il 28 settembre la scuola primaria G. Leopardi, grazie al supporto dell’associazione Scam 'Associazione speleologia cavita' artificiali Milano', effettuera' la pulizia dei sotterranei della scuola, ex rifugi antiaerei della seconda guerra mondiale. In Veneto, le scuole primarie e secondarie del comune di Este il 28 settembre si armeranno di guanti e rastrelli per liberare dai rifiuti il parco della Restara. I volontari spiegheranno poi ai ragazzi il ciclo delle acque e come funziona il depuratore che si trova all’interno dell’area verde. In Piemonte, a Chivasso, Puliamo il Mondo il 28 settembre vedra' impegnate le scuole elementari 'Dasso' e 'Mazzucchelli' e gli alunni delle prime medie. In Toscana, in provincia di Livorno, il 28 settembre diversi alunni dell’istituto comprensivo elementare e medie di Suvereto, ripuliranno le aree adiacenti al plesso comunale. Invece il 29 settembre a Pontassieve (Fi) ci sara' una caccia al tesoro e la pulizia dei giardini delle Montagnole in Piazza Mosca. Nel Lazio, l’appuntamento e' a Roma, a Villa Torlonia, dove il 28 settembre diverse scuole saranno coinvolte nella pulizia del parco. In Puglia, a Polignano a Mare, sempre il 29 settembre circa 200 alunni delle scuole elementari 'G. Rodari e Giovanni Bosco' puliranno la spiaggia.  
