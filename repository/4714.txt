#titolo Allarme inquinamento per lavoratori aeroporti - Rifiuti & Inquinamento - Ambiente&Energia
  BRUXELLES - Allarme inquinamento per i lavoratori degli aeroporti, che ogni giorno in media respirano molto più particolato rispetto ad un vigile in mezzo al traffico nelle ore di punta in città. E' quanto emerge da uno studio presentato oggi dalla ong danese 'Ecological Council', in una conferenza al Parlamento europeo.   
Secondo i dati, la media massima di particelle ultrafini rilevata in mezzora di lavoro di un addetto ai bagagli nell'aeroporto della capitale danese corrisponde ad oltre il doppio dell'esposizione massima registrata sulle strade urbane più trafficate. Gli addetti ai bagagli in aeroporto inalano 25 volte la quantità di particelle ultrafini che respira un normale impiegato d'ufficio, con alcuni operatori aeroportuali che arrivano anche a cinquanta volte di più. 
L'esposizione negli scali aerei varia a seconda del compito, ma anche delle diverse fasi della giornata. Secondo Kaare Press Kristensen, ingegnere civile dell'ong danese "dall'analisi emerge chiaramente come sia i motori dei velivoli, sia i motori diesel dei mezzi della manutenzione, incidano in maniera importante su particelle sottili e ossidi di azoto". Il problema smog nei luoghi di lavoro "é ancora sotto esame a livello europeo" ha spiegato l'eurodeputato danese Soren Sondergaard. Di qui l'appello all'Europarlamento di Henrik Bay-Clausen, del sindacato danese 3F: "Il problema è grave e dobbiamo agire, non solo in Danimarca o Gran Bretagna".  
