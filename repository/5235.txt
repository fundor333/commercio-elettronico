#titolo Crescita abnorme delle alghe alle Fiji - Clima - Ambiente&Energia
  ROMA - Dalle isole Fiji un nuovo grido di allarme per la crescita abnorme delle alghe nei mari che le circondano a causa dei cambiamenti climatici. E per trovare una risposta - rende noto l'agenzia Nuova Cina riprendendo fonti locali - si fa ricorso al Pacific Solution Exchange (PSE), un sistema di scambio di informazioni organizzato dalle nazioni insulari del Pacifico. 
''Sospettiamo che la fioritura improvvisa di alghe nel corso degli ultimi anni sia causata dalle modifiche verificatesi nell'ambiente, come l'aumento delle temperature dell'acqua del mare a causa dei cambiamenti climatici, la scarsa circolazione dell'acqua nelle lagune, l'aumento artificiale di certi elementi nutritivi e anche dell'inquinamento'', ha spiegato inserendosi nel Forum Antoine De Ramon N'Yeurt, ricercatore presso il Pacific Center for Environmental and Sustainable Development (Pace-Sd) dell' Universita' di Suva (Fiji). 
Secondo quanto riporta la stampa cinese, le comunita' locali colpite dal maxi afflusso di alghe, che producono un nauseante odore, hanno chiesto aiuto alla Pace-Sd. A tal proposito N'Yeurt, che ha dedicato gli ultimi 20 anni a studiare l'ecologia, la tassonomia e la botanica marina del Pacifico tropicale, spera che le risposte al problema vengano date sul Pse. Il sistema telematico di scambio di informazione permette infatti di condividere fra gli studiosi informazioni, risposte ed approfondimenti sul cambiamento climatico portando cosi' a possibili soluzioni concrete al problema. Tra queste anche la possibilita' per la gente del posto di utilizzare in modo durevole le alghe come compost, fertilizzante o come energia di biomassa.  
