#titolo  Clini a M5S, incontriamoci per agenda verde - Istituzioni e UE - Ambiente&Energia
  Il ministro dell'Ambiente, Corrado Clini, propone un incontro ai neo eletti del Movimento 5 stelle, per informarli sul lavoro fatto e su quello che resta fare: "Il Movimento ha da sempre manifestato - afferma - una grande attenzione per la protezione dell'ambiente e lo sviluppo sostenibile, e la sensibilità dei nuovi parlamentari può essere il valore aggiunto che serve al Parlamento per completare l'Agenda verde per la crescita sostenibile dell'Italia avviata con le misure adottate nell'ultimo anno".   I parlamentari del Movimento 5 stelle, si legge nella lettera inviata  dal ministro all'indirizzo di posta elettronica del leader del movimento Beppe Grillo, "che entrano per la prima volta in Parlamento, dovranno  esaminare e votare provvedimenti cruciali per il futuro sostenibile dell'Italia e per l'attuazione di regole europee impegnative per la riconversione verde della nostra economia. Nello stesso tempo, torneranno all'attenzione del Parlamento le parti 'incompiute' dell'agenda verde del governo Monti, dalla fiscalità ambientale alla semplificazione delle procedure per le autorizzazioni ambientali, dalle bonifiche dei siti industriali dismessi alla gestione integrata delle risorse idriche, dal piano nazionale per la messa in sicurezza e l'adattamento ai cambiamenti climatici del nostro territorio agli incentivi per l'economia verde, fino alle misure per completare la trasformazione della struttura energetica nazionale verso un sistema distribuito basato sulla combinazione di fonti rinnovabili ed efficienza".  Come ministro uscente, conclude Clini, "sarei lieto di offrire ai gruppi parlamentari del Movimento una informazione completa sul lavoro già fatto e su quello che resta, senza alcuna pretesa di convincervi sulle decisioni che abbiamo preso e sulle prospettive che abbiamo dato al nostro lavoro".  
