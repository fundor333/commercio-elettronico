#titolo Le migliori immagini della scienza del 2012 - Ricerca e Istituzioni - Scienza&Tecnica
  Le incredibili torsioni del collo dei gufi, i segreti del battito del cuore, i denti dei ricci marini, le connessioni tra i chip in una rete neurale, semi visti ai raggi X e molluschi vivi fotografati nelle loro conchiglie: sono solo alcuni dei soggetti premiati nell'edizione 2012 del Concorso internazionale di visualizzazione di scienza e ingegneria organizzato dalla rivista Science e la National Science Foundation degli Stati Uniti. 
Sono stati pubblicati gli spettacolari foto e video provenienti da 18 Paesi, vincitori della decima edizione del concorso ideato per premiare le migliori soluzioni visive per comunicare la scienza. Video e immagini possono avere la capacità di sintetizzare in maniera estremamente efficace complessi fenomeni fisici e biologici, come la capacità dei gufi di ruotare il collo di 270 gradi senza subire danni alle arterie, oppure i meccanismi in scala molecolare che permettono ai farmaci di arrivare a destinazione nei complessi 'dedali' di percorsi differenti all'interno di un essere vivente. 
"I vincitori – ha commentato Monica Bradford, direttore esecutivo della rivista Science – continuano a stupirmi ogni anno con il loro grande talento notevole e la capacità di coinvolgere il pubblico. Non si tratta semplicemente di realizzare immagini nuove o cattivanti, ma avere la capacita' di trasportati nel complesso campo delle scienze in maniera semplice e comprensibile”. 
Combinando rendering tridimensionali e immagini video riprese dal vivo, un gruppo di ricercatori del Centro di Supercalcolo di Barcellona ha realizzato 'Alya red: un cuore computazionale', vincitore non solo nella sua categoria, ma premiato anche dal pubblico. Per uno degli autori del video, Fernando Cucchietti, "capire i nostri organi, e il cuore in particolare, in grande dettaglio è una delle sfide della medicina moderna. Il video presenta l'approccio del nostro specifico progetto, che punta a sviluppare grandi simulatori numerici del cuore".  
