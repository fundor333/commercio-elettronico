#titolo Medicina: come il Papa 600mila italiani con fibrillazione - Medicina  - Salute e Benessere
     (ANSA) - ROMA, 24 FEB - Sono 600mila gli italiani che
soffrono di fibrillazione atriale, l'aritmia cardiaca che
affligge anche Papa Benedetto XVI e riguarda soprattutto gli
anziani: otto pazienti su dieci hanno infatti più di
settant'anni. Dormire poco e male aumenta il rischio di questa
pericolosa aritmia: infatti il 30% di chi soffre di apnee o
ipoapnee ostruttive notturne soffre anche di fibrillazione
atriale, contro il 6% di chi non ha apnee. Il punto sulle
novita' cardiologiche arriva dal decimo Meeting Internazionale
su Fibrillazione Atriale e Infarto, appena concluso a Bologna.   La diagnosi di disturbi del sonno è fondamentale nei pazienti
aritmici, ma è spesso difficile per la mancanza di sintomi
evidenti. Questa funzione di screening, oggi è resa possibile da
nuovi pacemaker e defibrillatori, capaci di monitorare anche
l'andamento della respirazione del paziente durante il sonno,
grazie a un sensore respiratorio di cui sono dotati. I nuovi
device sono stati già impiantati nel nostro Paese su 1500
pazienti e, ad aprile, partirà proprio in Italia il primo studio
multicentrico per valutare quanto una diagnosi e una terapia
tempestiva delle apnee riducano il rischio di danni al
cuore.(ANSA).
