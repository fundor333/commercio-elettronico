#titolo Eco-edilizia, un manuale mette ordine - Consumo & Risparmio - Ambiente&Energia
  ROMA - Una guida alla sostenibilita' ambientale in edilizia, con suggerimenti e consigli alle aziende produttrici di materiali e sistemi per l'isolamento termico e acustico e ai professionisti che operano nel settore e che si propongono di applicare i principi dell'eco-edilizia. La mette a disposizione l' Anit, l'Associazione nazionale per l'isolamento termico e acustico, dopo una consultazione che l'associazione ha condotto ''sul campo'' insieme alle aziende associate. L'obiettivo e' fornire un sostegno concreto e operativo in termini di efficienza, risparmio e qualita' ambientale. 
La guida si articola in una prima parte che permette di orientarsi tra i diversi protocolli di sostenibilita' adottati  in Italia, entrando nel dettaglio dei contenuti, del funzionamento, della rispondenza ai requisiti richiesti e delle opportunita' che offrono. 
La seconda parte e' invece rappresentata da schede tecniche di rispondenza specifica delle varie tipologie  dei materiali isolanti e dei serramenti ai criteri dei protocolli Itaca e Leed. Il confronto tra i vari protocolli in uso mette in luce il loro limite: permettono infatti di definire le prestazioni ecologiche di un edificio nella sua interezza, ma sono meno efficienti nella valutazione degli impatti esercitati dai singoli materiali, dalle soluzioni tecniche e dalle tecnologie.  La guida intende quindi aiutare gli operatori a corrispondere alle esigenze di valutare materiali e prodotti nell'intero ciclo di vita, oltre a quelle di quantificarne in termini di performance oltre che economici, il rendimento energetico e ambientale. 
Un particolare interesse viene attribuito alla stima realistica delle funzioni e dei risultati dei cosiddetti materiali ''naturali'', che si stanno affermando sul mercato. Proprio in questi giorni l'Associazione Nazionale Architettura bioecologica (Anab) ha presentato il mattone di canapa, che abbatte i consumi e sarebbe completamente biodegradabile. Secondo i tecnici dell'Anab, il suo impiego permette di risparmiare il 90% di acqua rispetto a quella necessaria nel caso del cemento e poco meno di un terzo di energia. 
Sulla strada dei materiali ''naturali'' in edilizia, si e' mosso il ministero per le Politiche Agricole, che ha aperto un bando per incentivare la filiera della canapa, prodotto vegetale estremamente versatile  che rappresenta una ''promessa'' anche  nel settore della bio-edilizia.  
