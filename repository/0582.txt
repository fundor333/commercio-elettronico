#titolo L'Amarone volano crescita economia Valpolicella  - Vino - Terra&Gusto
  VERONA - L’Amarone della Valpolicella non è solo uno dei più prestigiosi vini rossi al mondo. Nell’ultimo decennio ha dimostrato di essere una grande risorsa per il suo territorio di origine, capace di far crescere l’economia locale e di portare un benessere diffuso. 
Questi alcuni numeri che danno la misura del fenomeno: nell’ultimo triennio le imprese della filiera della doc Valpolicella sono cresciute del 36%, raggiungendo quota 416. In particolare, sono quasi raddoppiate le società di persone, mentre le imprese individuali sono aumentate del 27%.  
Anche di questo si parlerà ad “Anteprima Amarone: la storia di un vino di successo”, in programma il 26 e 27 gennaio e che avrà come protagonista l’annata 2009. L'iniziativa ha il patrocinio dell’Oiv, l’Organizzazione Internazionale della Vigna e del Vino.  
Delle tante sfaccettature di un successo si parlerà nella tavola rotonda in programma il 26 gennaio alle ore 10 nell’Auditorium della Gran Guardia. Il Presidente del Consorzio Tutela Vini Valpolicella Christian Marchesini, il Presidente della Camera di Commercio di Verona Alessandro Bianchi e il Direttore Generale di Veronafiere Giovanni Mantovani risponderanno alle domande del “gastronauta” di Radio 24 Davide Paolini. Ognuno di loro porterà informazioni e dati inediti, come quelli del sondaggio realizzato da Vinitaly sulla percezione dell’Amarone tra gli operatori stranieri che hanno partecipato all’ultima edizione della più grande fiera internazionale dedicata al vino.  
All’analisi del decennio d’oro dell’Amarone della Valpolicella seguiranno la presentazione dell’annata 2009 pronta per la commercializzazione a cura del Vicepresidente del Consorzio Daniele Accordini e la degustazione riservata alla stampa. Un’annata che si preannuncia particolarmente interessante quella del 2009, per l’armonica sintesi tra potenza gustativa, ricchezza aromatica ed eleganza. Caratteristiche che sapranno appagare anche gli enoappassionati, che potranno  degustare i vini ai banchi delle aziende sabato 26 gennaio dalle 16 alle 19 e domenica 27 gennaio dalle 10 alle 18  
