#titolo Ecco la proteina che accelera la genesi dei tumori - Biotech - Scienza&Tecnica
  Scoperto un vero e proprio sabotatore molecolare che taglia i freni alle cellule accelerando la loro pericolosa corsa verso la trasformazione in tumore. E' la proteina CPEB1, 'smascherata' per la prima volta da Felice Alessio Bava, giovane ricercatore italiano in forze all'Istituto di ricerca biomedica di Barcellona (Irb), che pubblica i risultati delle sue ricerche su Nature. 
La proteina CPEB1 giocherebbe un ruolo di primo piano nella regolazione di un meccanismo che coinvolge più di 200 geni legati alla proliferazione cellulare e allo sviluppo dei tumori. Questo sabotatore molecolare sarebbe infatti capace di tagliare i 'freni' delle cellule, sbloccando la produzione di proteine che stimolano la proliferazione delle cellule, favorendo così la loro trasformazione in tumore. Questa azione di sabotaggio sarebbe portata avanti attraverso l'alterazione delle molecole di Rna che contengono le informazioni utili alla produzione delle proteine. 
In particolare, CPEB1 causerebbe l'accorciamento di una specifica regione che contiene gran parte dell'informazione necessaria a determinare se la molecola di Rna debba essere trasformata o meno in proteina. Oltre a tagliare i 'freni' nel nucleo della cellula, CPEB1 accompagna anche gli Rna fino al citoplasma, accelerando la loro traduzione in proteine.  
Il sabotatore molecolare CEPB1 appartiene a una famiglia di proteine che giocano un ruolo chiave nello sviluppo embrionale e che da tempo vengono studiate nel laboratorio dell'Irb guidato da Raul Mendez. ''Le proteine CPEB sono necessarie per lo sviluppo e per la rigenerazione dei tessuti adulti attraverso le cellule staminali - spiega Mendez - ma se il meccanismo governato dalle CPEB è continuamente attivato, le cellule si dividono quando non dovrebbero e causano lo sviluppo dei tumori''. Lo studio è un'ulteriore dimostrazione di come queste proteine possano essere dei buoni bersagli terapeutici per la lotta ai tumori.  
