#titolo Casaleggio: 'Grillo è come il Messia' - Politica
"Era come vivere nel Matrix". Poi il blog di Beppe Grillo. "E quando la gente si è resa conto che quello che diceva era vero, ha cominciato a dubitare delle altre informazioni che riceveva". Da questo nasce la forza di Grillo e del Movimento 5 Stelle secondo il suo 'guru del web' e pioniere della 'nuova democrazia diretta', Roberto Casaleggio, come lo definisce il Guardian cui ha concesso una rara intervista. 
 "E' come per Gesù Cristo e gli Apostoli", dice al giornale l'imprenditore informatico co-fondatore con Beppe Grillo del M5S, "anche il suo messaggio diventò un virus". Il movimento, spiega Casaleggio, è pioniere di "una nuova democrazia diretta che vedrà l'eliminazione di tutte le barriere tra cittadino e Stato". Ed è il web, sottolinea ancora "che ha alterato tutti gli equilibri". 
 Il Guardian parla di Casaleggio anche come "eminenza grigia" che dà quasi l'impressione di avere "poteri magici" e lo associa a Julian Assange, per la sicurezza nella sua abilità di interpretare l'impatto che ha internet con un'aria di ingenuità quasi fanciullesca, scrive. Il giornale non manca poi di sollecitare l'intervistato sulle accese polemiche esplose attorno ai criteri fissati da M5S per le candidature alle prossime legislative, e alle accuse Casaleggio risponde: "Lo statuto fissa delle regole. Se vogliono cambiare le regole possono creare un altro movimento". 
 GRILLO, CALO SPREAD E' INGANNO 'RIGOR MONTIS' -  Il calo dello spread è solo un inganno. Altro che la cartina di tornasole del miglioramento dell'economia italiana, che, al contrario, finirà per essere schiacciata da "un debito pubblico enorme" a causa delle politiche di 'Rigor Montis': parola di Beppe Grillo che su Twitter rilancia un dialogo pubblicato sul suo blog fra un ipotetico 'Mr Spread' e 'un italiano qualunque'. "Rigor Montis - spiega infatti Mr Spread a un cittadino poco esperto di economia - ha riportato a casa centinaia di miliardi di vostro debito dalle banche francesi e tedesche e quindi il problema del debito sta diventando solo vostro e io c'entro sempre di meno. Quando il vostro debito pubblico ve lo sarete ricomprati al l'80/90% a nessuno interesserà più lo spread. Questa è la missione di Rigor Montis, far ritornare il debito in patria, impoverendo il Paese. Chi vive di debito - chiosa Mr Spread - muore di debito. Auf wiedersehen, mio caro amico". 
 ALFANO, CALO SPREAD CON DIMISSIONI MONTI DIMOSTRANO IMBROGLIO -  "Cade il governo e cala lo spread. Ma le dimissioni di Monti non dovevano impaurire i mercati? E' successo il contrario". Lo scrive il segretario del Pdl, Angelino Alfano su Twitter hashtag "grandeimbroglio".  
