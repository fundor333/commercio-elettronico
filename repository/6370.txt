#titolo A Bari prima colonnina Enel per veicoli elettrici - Rinnovabili - Ambiente&Energia
     (ANSA) - BARI, 18 GEN - Inaugurata a Bari la prima delle 50
colonnine di ricarica Enel che saranno installate nei prossimi
mesi nel capoluogo pugliese per la mobilita' elettrica. Bari e'
la prima citta' del Mezzogiorno a dotarsi di un'infrastruttura
di questo tipo. E' un progetto di innovazione tecnologica per la
mobilita' a zero emissioni, dedicato a cittadini, aziende, enti
e turisti e realizzato in collaborazione con il Comune
nell'ambito del progetto 'Bari Smart City'.    L'iniziativa si sviluppera' in due fasi. La prima, avviata
oggi con l'inaugurazione della colonnina in corso Cavour,
prevede l'installazione di 24 postazioni in 12 siti strategici
della citta', tra cui porto, aeroporto e stazione centrale, e si
concludera' a giugno 2013. La seconda fase prevede
l'installazione di altre 26 colonnine in 13 siti, che saranno
individuati in base ad uno studio sul traffico cittadino. Per
accedere alle infrastrutture di ricarica Enel bastera' dotarsi
di un'apposita card. Oltre agli impianti pubblici, chiamati
'Pole Station', sara' possibile dotare garage privati di
appositi contatori elettronici per uso domestico, cosiddetti
'Box Station'. Gli utenti dotati di veicoli elettrici, al
momento poche decine a Bari (2600 in tutta Italia), potranno
sottoscrivere contratti con tutti i fornitori di energia
elettrica che attiveranno questo servizio. Enel ha previsto
tariffe dai 25 euro mensili per illimitate ricariche presso le
postazioni pubbliche, agli 80 euro mensili per quelle
domestiche. Per incentivare l'uso di veicoli elettrici, il
Comune ne consentira' la sosta gratuita sulle strisce blu.    ''Abbiamo avviato a Bari un progetto importante per il Paese
e per il Mezzogiorno'', ha dichiarato Livio Gallo, direttore
della divisione Infrastrutture e Reti di Enel. ''E' uno dei
passi piu' importanti di 'Bari Smart City' - ha detto Gallo -
che si sta concretizzando con la mobilita' elettrica e con un
progetto del Miur finanziato per 23 milioni di euro, 'Res Novae'
(Reti, Edifici, Strade - Nuovi Obiettivi Virtuosi per l'Ambiente
e l'Energia), che prevede il monitoraggio dei flussi energetici
all'interno di un distretto e la pianificazione urbanistica per
quanto riguarda l'energia. A Bari abbiamo trovato una grande
capacita' di visione di innovazione, con un impatto importante
su ambiente, qualita' di vita e tessuto economico della
citta'''. (ANSA).
