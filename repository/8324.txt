#titolo Angelilli: Ue trovi accordo per garanzia lavoro giovani - Economia e lavoro - ANSA Europa
  BRUXELLES - ''Lanciamo un appello alla presidenza irlandese e ai ministri del lavoro affinche' domani si giunga a un accordo a 27 sulla ' garanzia per i giovani '''. Lo ha detto il vicepresidente del Parlamento Ue Roberta Angelilli (Ppe) alla vigilia del Consiglio Occupazione e Affari sociali. 
 
''Si deve dare piena attuazione a un piano operativo per l'occupazione e la formazione giovanile entro la primavera'', ha indicato Angelilli che ha presentato oggi una  campagna di comunicazione  in favore di un piano europeo per l'occupazione giovanile insieme ai ragazzi del Movimento di Francoforte, nato all'ombra dell'Eurotower Bce per stringere un 'Patto di garanzia' europeo. ''Se l'Europa vuole venire fuori dalla crisi - ha sottolineato Angelilli - e' arrivato il momento che abbandoni le politiche di sola  austerity  per vincere la sfida di garantire un futuro ai suoi giovani cittadini''. 
   
 ''Abbiamo deciso - hanno segnalato i ragazzi - di affiancare alla nostra campagna una petizione europea, per chiedere l'attuazione di politiche in favore del diritto allo studio, alla formazione di qualita' per facilitare l'ingresso nel mondo del lavoro''. Tra i punti presenti nella petizione, oltre alla richiesta di adozione della Youth Guarantee, c'e' ''la  verifica dell'utilizzo degli 8 miliardi  di euro destinati all'Italia, fondi europei non assegnati da riprogrammare su iniziative per la disoccupazione giovanile annunciati il 30 gennaio 2012 durante il Consiglio europeo''. 
   
 Poster  di Leonardo da Vinci, Erasmo da Rotterdam, Albert Einstein, Steve Jobs, sono stati esposti all'ingresso dell'Europarlamento per ''dire che i giovani potenzialmente sono pieni di talenti, ma hanno bisogno di avere delle opportunita' concrete''.  
