#titolo Iacolino: corruzione costa 120 mld anno, l'1% Pil Ue - Giustizia e diritti civili - ANSA Europa
     (ANSA) - BRUXELLES, 18 MAR - Il costo della corruzione in Ue
raggiunge i 120 miliardi di euro l'anno, pari all'1% del Pil
dell'Unione e sono 3.600 i gruppi criminali che operano in
Europa secondo dati Europol (perlopiu' inediti) resi noti oggi
in una conferenza stampa dell'eurodeputato Salvatore Iacolino
(Grande Sud), relatore della commissione speciale del Parlamento
europeo sulla criminalita' organizzata,corruzione e riciclaggio
di denaro.    Nel presentare la relazione intermedia su una normativa volta
al contrasto della criminalita' nelle sue diverse forme,
Iacolino ha spiegato che il valore del mercato del traffico di
oppiacei ammonta a 12 miliardi l'anno, mentre a 11 miliardi
quello relativo al traffico di sigarette. E' invece di 100
miliardi di euro annuo il danno erariale per l'evasione dell'Iva
e di 1,5 miliardi quello delle frodi per le carte di credito. 
   Per l'elaborazione della relazione  (che oggi viene
presentata alla Commissione e  propedeutica al documento  finale
che sara' consegnata a giugno, prima di essere votata in
commissione  e a ottobre in plenaria) - ha spiegato Iacolino -
sono stati auditi un centinaio di esperti di spicco nella lotta
alla criminalita' organizzata, tra questi  anche il neoeletto
presidente del Senato Piero Grasso.     Il lavoro svolto punta a ravvicinare le disposizioni
legislative per l'elaborazione delle proposte per armonizzare
legislazione vigente negli stati membri.    La relazione, oltre a prendere in considerazione le varie
sfaccettature del crimine organizzato, guarda  anche questioni 
che hanno a che fare con la responsabilita' politica: dal voto
di scambio all'incandidabilita' per cinque anni di persone
condannate in giudicato per reati di corruzione.  Inoltre  si
dice a favore della previsione di codici etici per i partiti e
del rafforzamento della trasparenza nei bilanci, oltre a
proporre la riduzione del finanziamento pubblico.    Si toccano, tra gli altri, aspetti che riguardano la
burocrazia. Perche',  spiega Iacolino  ''un'amministrazione
pubblica farraginosa ed elefantiaca offre terreno fertile alla
corruzione''. E si punta inoltre ad un sistema bancario piu'
trasparente, che permetta la tracciabilita' dei flussi
finanziari e l'accertamento di fenomeni criminosi.    In agenda anche la lotta al crimine informatico, che nel
mondo pesa per 388 miliardi di dollari l'anno. E nelle
raccomandazioni finali si raccomanda che la futura procura
europea abbia una struttura agile e snella, con funzioni di
coordinamento e di impulso delle autorita' nazionali al fine di
garantire maggiore coerenza alle indagini. (ANSA)
           
