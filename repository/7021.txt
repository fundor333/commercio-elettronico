#titolo Basile 3: Ue cerca intesa ma resta rischio slittamento - Economia e lavoro - ANSA Europa
     (ANSA) - BRUXELLES, 12 FEB - L'Ue cerca di accelerare per
arrivare a un'intesa sulle norme di Basilea 3, gia' slittata da
fine 2012, ma resta il rischio di un ulteriore ritardo per le
posizioni tuttora divergenti tra Parlamento e stati membri su
alcuni aspetti. Tra questi, i bonus per i manager, i margini di
flessibilita' nazionale e l'anno di entrata in vigore dei nuovi
requisiti di liquidita', dopo la revisione dello stesso Comitato
di Basilea. La presidenza irlandese del Consiglio Ue ha
annunciato che giovedi' 14 presentera' un nuovo testo di
''compromesso finale'' trovato dagli stati membri, che sara' poi
trasmesso al Parlamento Ue. Se questo lo accettera' per il
prossimo round di negoziati previsto per il 19, la strada
sarebbe a quel punto tutta in discesa. E lo stesso Parlamento
Ue, per bocca del suo capo negoziatore Othmar Karas, ha
sottolineato come quel giorno potrebbe essere possibile
''chiudere il dossier''. Ma, ha avvertito, solo se il
''Consiglio approvasse tutti i compromessi sui singoli punti fin
qui trovati''. E' pero' lo stesso commissario al mercato interno
Michel Barnier a fare presente che ci sono ancora ''posizioni
molto distanti'' tra Europarlamento e Consiglio sulla questione
dei bonus, cosi' come, dal lato della Commissione, sulla
flessibilita' nazionale per le norme macroprudenziali che dovra'
essere ''la piu' piccola possibile'' per evitare di mettere a
rischio il mercato interno. Altro nodo da sciogliere e'
l'entrata in vigore delle norme di liquidita', che il Parlamento
vorrebbe al 100% nel 2018 mentre il Consiglio Ue nel 2019. ''Siamo facendo progressi, abbiamo un testo alternativo e
pensiamo che siamo vicini a un accordo'', ha affermato il
ministro delle finanze irlandese Michael Noonan, assicurando di
stare ''lavorando per ridurre le distanze tra Parlamento e
Consiglio''. Ma, ha ammesso, ''se non ci sara' accordo il testo
dovra' essere rivisto dall'Ecofin''. E in base ai tempi
dell'accordo, spiegano fonti parlamentari, ''dipendera''' anche
l'entrata in vigore di direttiva e regolamento Ue sui requisiti
di capitale: se arrivera' tra fine febbraio e inizio marzo sara'
''ancora possibile'' pensare al primo gennaio 2014, gia' un anno
piu' tardi di quanto originariamente voluto da Bruxelles.(ANSA).
