#titolo False polizze Rca nel casertano  - Cronaca
  CASERTA  - Una associazione criminale dedita alla commercializzazione su vasta scala di false polizze assicurative rca è stata scoperta dai carabinieri di Sessa Aurunca (Caserta): 17 le persone destinatarie di un'ordinanza di custodia cautelare in carcere e 45, complessivamente, gli indagati. Sequestrati oltre 2 mila contrassegni contraffatti, anche di compagnie estere, venduti attraverso un call-center collegato a un numero verde utilizzato per la stipula dei contratti online. 
Tra i destinatari delle ordinanze eseguite oggi dai carabinieri - emesse su richiesta della Procura della Repubblica di Santa Maria Capua Vetere (Caserta) per associazione a delinquere finalizzata alla truffa - figurano anche due persone ritenute vicine al clan 'Mariniello' di Acerra e una ritenuta contigua al clan dei Casalesi. Secondo le indagini, la stamperia dove si riproducevano i tagliandi falsi era stata allestita nell'abitazione di uno degli arrestati, a Villa Literno. Il call-center era stato invece organizzato a Castel Volturno, in casa di una donna, anche lei tra gli arrestati. La vendita dei tagliandi avveniva anche attraverso agenti e agenzie assicurative compiacenti. L'operazione 'Cinque giorni', eseguita stamani dai carabinieri, che ha consentito di sgominare la banda di presunti truffatori, prende il nome dall'ingente numero di polizze a breve termine, di cinque giorni, stipulate dall'organizzazione criminale e sequestrate dai militari dell'Arma.  
