#titolo Ue: bilancio, verso compromesso al ribasso - Economia e lavoro - ANSA Europa
     (ANSA) - BRUXELLES, 8 FEB - Dopo una notte passata a limare
continuamente la sua bozza di compromesso sul bilancio
2014-2020, il presidente Van Rompuy presenta le sue cifre ai
leader dei 27 alle 6.30 del mattino: il tetto complessivo di
spesa e' 960 miliardi di euro per gli impegni e 908,4 per i
pagamenti effettivi. Rispetto alla proposta di novembre scorso
(971 miliardi di impegni), il fiammingo ha tagliato via oltre 10
miliardi. Sarebbe la prima volta nella storia che la Ue
diminuisce il suo bilancio, ma secondo molti si tratta di un
compromesso al ribasso perche' si rinuncia alla crescita e le
cifre globali sono tutte diminuite. La trattativa quindi
prosegue anche oggi.    Per l'Italia ci sono comunque novita' interessanti: il suo
saldo netto migliora di 500 milioni di euro all'anno, e passa
cosi' da un saldo netto negativo di 4,5 miliardi nel periodo
2007-2011 a un saldo negativo di 4 miliardi per il settennato
2014-2020. Inoltre guadagna 1,5 miliardi di euro per le regioni
meno sviluppate, grazie a dei fondi ad hoc stanziati per i Paesi
piu' colpiti dalla crisi.    Ma la crescita resta il capitolo dove si concentrano
maggiormente i tagli: infrastrutture, innovazione e ricerca
vengono ulteriormente tagliati di 13,84 miliardi. Nella bozza
vengono infatti stanziati 125,69 miliardi, nel fallito vertice
di novembre erano 139,54 mld (164,31 mld nella proposta della
Commissione). Scure anche sull'amministrazione di un altro
miliardo di euro rispetto a novembre, e quasi due miliardi in
meno per gli affari esteri, ovvero portafoglio Ashton.    Crescono invece di 4,659 miliardi i fondi per la coesione
'economica, sociale e territoriale', e aumentano di 1,25
miliardi di euro i fondi per la politica agricola comune. I
capitoli di spesa 'tradizionali' vengono quindi tutti
preservati, e i tagli si concentrano sulla spesa comune che non
tocca 'buste nazionali' e quindi interessi particolari. 
   La tanto attesa iniziativa contro la disoccupazione giovanile
di Van Rompuy viene finanziata con circa sei miliardi di euro, a
cui potranno accedere i Paesi dove il tasso di disoccupazione
giovanile supera il 25%, quindi Italia compresa.
