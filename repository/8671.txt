#titolo Casini ad Ansa Forum: 'Non e' escluso prossima legislatura sia breve' - Politica
"Non escludo che legislatura sia breve. Non possiamo auspicarlo, non me lo auguro, ma non escludo che sia nel novero delle possibilità". Così il leader dell'Udc Pier Ferdinando Casini durante il forum dell'ANSA. 
 'GOVERNO CON VENDOLA? HA DECISO TUTTO LUI...' -  'La cosa peggiore e' far gravare l'onere della prova non su chi ne e' responsabile. Vendola dice che e' incompatibile con noi, presenta il referendum contro art. 18, e' contro la Tav e la riforma della previdenza. E si chiede a noi se siamo disponibili a fare alleanza con Vendola? Ha gia' fatto tutto lui...''. Lo dice Casini al forum ANSA. 
 ''Credo che Bersani dopo il voto dovra' riflettere profondamente. Se lui non ha la maggioranza al Senato non so se attingera' da Grillo, ma la responsabilita' non e' nostra'', sottolinea Casini, nel replicare a Berlusconi secondo il quale il Pd potrebbe attingere dal M5S. ''E' una strana pretesa di cui dobbiamo farci carico. Bersani si e' alleato con Vendola e c'e' chi ritiene che se non c'e' la maggioranza l'obbligo di andare in suo aiuto. Ma non e' cosi'. Noi faremo alleanza sulla base di un programma riformista''. 
 '15% SAREBBE RISULTATO IMPORTANTE' -  ''Penso che il 15% sarebbe un risultato importante e soddisfacente, seppure iniziale'', dichiara Casini facendo una previsione su quello che potrebbe essere il risultato del voto per la lista Monti. ''La nostra scommessa e' mettere insieme la societa' civile e politica. In Italia mancava qualcuno che fosse in grado di presentare agli elettori non tanto il libro dei sogni ma un linguaggio di serieta'''. 
 'VOTO UTILE LOMBARDIA SOLO QUELLO PER NOI' -  ''Il voto utile e' per loro non per noi. Per noi il voto utile e' quello per la nostra coalizione''. Casini commenta durante il Forum Ansa la richiesta del Pd di voto utile in Lombardia. ''Il fatto che Albertini sia considerato alternativamente un vantaggio per il centrosinistra e per il centrodestra e' la dimostrazione che e' terzo e non avvantaggia nessuno. Questo e' un terreno insidiosissimo, se lo si accetta per Ambrosoli non si vede perche' allora non anche per Bersani''. 
 'RIFORMA GIUSTIZIA? SI, MA NO LEGGI AD PERSONAM' -  "Non ho niente da chiedere a Berlusconi, ho evitato incarichi sia da parte sua che di Prodi nelle ultime due legislature. Se poi l'ex premier mi definisce un intralcio per la riforma della giustizia, lo considero un elogio perché sono d'accordo sulla necessità di farla, ma senza leggi ad personam". Lo afferma il leader Udc al forum Ansa. 
 'CON MONTI CI SENTIAMO E SIAMO IN SINTONIA' -  ''Con Monti ci sentiamo regolarmente e siamo in piena sintonia nella strategia di questa campagna elettorale: lui parla alla societa' civile, noi alla politica. Non abbiamo bisogno dei consigli interessati degli altri, foto o non foto Monti lo abbiamo sostenuto e abbiamo determinato la nascita del suo governo''. Lo dice Casini, rispondendo a Bersani che parla di 'coalizione mimetica' rispetto alla Lista Monti. 
 'PARTITO UNICO CON MONTI? DECIDERA' CONGRESSO' -  Un partito unico con Monti? L'Udc lo decidera' solo dopo un congresso, ma ''per ora c'e' un vincolo ad aderire a gruppi parlamentari unici e non dubito che ciascuno di noi adempira' a questo obbligo''. Lo dice il leader dell'Udc. ''Il nostro obiettivo e' costruire una forza politica che rappresenti il superamento dell'Udc rivendicando il ruolo avuto nell'esperienza del governo Monti. Noi siamo molto orgogliosi di quello che abbiamo costruito'', conclude. 
 'PER QUIRINALE CI SIA CONCERTAZIONE PIU' AMPIA POSSIBILE' -  ''Sull' elezione del prossimo presidente della Repubblica non faccio nomi, ma indico un metodo: concertazione piu' ampia possibile tra maggioranza e opposizione e, possibilmente, un Capo dello Stato eletto alla prima votazione''. Così Casini al forum dell'ANSA. 
 'FESTIVAL SANREMO? MI INTERESSO DI SOCIETA' CIVILE' -  ''Commentero' solo quello che vedro''. Cosi' Pier Ferdinando Casini risponde ad una domanda sulle possibili sorprese che ci potrebbero essere al Festival di Sanremo. ''Sicuramente mi interessa di piu' quello che succede nella societa' civile''. 
 'COMMOSSO DA SCOOP SU PAPA E REAZIONE GIORNALISTA ANSA' -  "Consentitemi, da cattolico e da osservatore delle vicende del nostro tempo, di dire che sono rimasto commosso dallo scoop dell'ANSA e dalle parole con cui la giornalista Giovanna Chirri l'ha raccontato alle redazioni e ai giornali di tutto il mondo". Così il leader Udc, Pier Ferdinado Casini si complimenta con l'ANSA per la notizia "che é destinata a segnare la storia" in occasione di un Forum con l'ANSA. 
 'COMPETIZIONE SCUOLA PUBBLICA-PRIVATA MIGLIORA OFFERTA' -  ''La scuola privata ha un ruolo importante e la competizione con quella pubblica migliora la qualita' dell'istruzione per tutti''. Pier Ferdinando Casini, pur dichiarandosi un ''grande assertore'' della scuola pubblica difende la liberta' di scelta delle famiglie. ''Negli istituti paritari l'onere piu' grande e' sostenuto dalle famiglie, ma ritengo che debbano essere aiutate per consentire ai genitori di esercitare la liberta' di scelta educativa'' garantita dalla Costituzione.  
