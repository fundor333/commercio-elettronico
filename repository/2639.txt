#titolo Renzi: 'Se vinco io, D'Alema fuori dal Parlamento' - Politica
"Se vinco io, è D'Alema che smette di fare il parlamentare, non che finisce il centrosinistra...". Strappa l'applauso, convinto, di oltre 400 persone che l'hanno atteso per oltre due ore alla sala polifunzionale della Provincia di Teramo, Matteo Renzi, il 'rottamatore'. La sua è una risposta alla battuta lanciata dal video dell'intervista televisiva a Lilli Gruber in cui D'Alema commentava con un "finisce il centrosinistra", l'ipotesi di una eventuale vittoria di Renzi alla primarie. 
 Bersani? "Nutro per lui profonda simpatia, mi piace come ama definirsi 'usato garantito', mentre noi rappresentiamo un futuro che troppo spesso è stato usato come discarica dei problemi del presente", afferma Matteo Renzi nel suo intervento a Sulmona, altra tappa del suo tour elettorale per le primarie. 
 REGGI (RENZI), SEGRETARI PD NON SIANO CAPICORRENTE -  "Correttezza e irreprensibilità". E' quanto chiede Roberto Reggi, responsabile organizzativo alla campagna di Matteo Renzi alle primarie del Pd, ai segretari di partito. "Ci risulta che il segretario regionale del Pd Andrea Manciulli abbia convocato, in queste ore, i segretari provinciali toscani per organizzare iniziative a favore di Bersani", spiega Reggi. "Premesso che ogni iscritto al partito fa le sue scelte e che noi le rispettiamo completamente, vorrei ricordare che i segretari del partito sono segretari di tutti gli iscritti e non capicorrente; tanto meno possiamo accettare che facciano i capi dei comitati elettorali", conclude.  
