#titolo Chevrolet Corvette, dopo 60 anni passaggio del testimone - Prove  e Novit√† - Motori
  ROMA - La leggendaria Chevrolet Corvette, famosa per la sua estetica e per le elevate prestazioni, festeggia il prossimo anno il 60mo anniversario, un traguardo unico nel mondo delle sportive. La fama della Corvette - si legge nella nota della Casa - si e' consolidata nel tempo grazie al suo successo nella cultura americana e alla sua tecnica all'avanguardia. 
Un'ampia gamma di funzionalita' innovative ha contribuito alla sua crescita: alcuni esempi di questi ultimi decenni sono i pneumatici a mobilita' estesa (noti anche come run-flat), l'head-up display, che proietta dati importanti sul parabrezza al centro del campo visivo di chi guida, e il magnetic selective ride control che consente la regolazione degli ammortizzatori in tempo reale. 
Corvette rappresenta ancora oggi la vera sportiva - bella ed emozionante - ma e' anche una vettura sicura e, cio' che piu' conta, comoda per essere utilizzata quotidianamente. Per ricordare il 60mo anniversario di questa mitica sportiva e' cosi' nata la nuova Corvette 427 Convertibile Collector's Edition, la piu' veloce versione scoperta di questa gamma mai costruita e completata con numerose funzioni high-tech.  ''Da quasi 60 anni, Corvette offre funzionalita' e tecnologie all'avanguardia - ha dichiarato Tadge Juechter, executive chief engineer e responsabile del coordinamento del design della Corvette 427 Convertibile Collector's Edition - oltre a prestazioni eccezionali. Come il vino, anche Corvette migliora con l'eta'.  E la storia non finisce qui: al prossimo Salone Internazionale dell'auto di Detroit, e' gia' prevista per domenica 13 gennaio 2013 la presentazione ufficiale dell'attesissima Chevrolet Corvette C7, a cui la 427 Convertibile Collector's Edition passera' il testimone. Per anticipare la settima generazione dell'iconica sportiva Chevrolet e' stato creato un sito che permette di seguire le fase preparatorie dell'evento www.one13thirteen.com ed e' stato addirittura concesso a chi acquistera' l'ultima edizione del videogioco Gran Turismo per PlayStation3 di guidare in anticipo questo modello e scaricare, dal software, una serie di immagini della Corvette C7 camuffata che effettua gli ultimi collaudi.  
