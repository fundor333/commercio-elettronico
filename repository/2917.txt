#titolo LA STORIA/Sposa bambina, ma a lieto fine - Mondo
E' una storia come tante, che riflette l'assurda normalita' della violenza contro le donne in Afghanistan, quella di Amena, ragazza afghana originaria di Takhar (provincia settentrionale di Baghlan) che all'eta' di 16 anni fu costretta dal padre a sposare uno sconosciuto, da cui fu successivamente ripudiata.    Diversamente dalla stragrande maggioranza di quanto purtroppo accade alle sue coetanee, la sua vicenda ha un lieto fine, perche' Amena vive ora a Kabul con il marito che ama.    Alla vigilia della Giornata internazionale contro la violenza sulle donne, ha accettato di raccontare all'ANSA le sue dolorose tribolazioni che, per fortuna, sono ora solo un brutto ricordo.    ''Qualche anno fa - racconta - quando ancora stavo andando a scuola, la mia famiglia mi informo' che presto avrei avuto un marito. Cercai di rifiutare, ma per tutta risposta mio padre mi disse che non era piu' necessario che seguissi le lezioni, e mi ordino' di restare a casa''. 
 La situazione precipito', prosegue, ed ''il matrimonio giunse ineluttabile qualche mese dopo, con l'immediato trasferimento in casa dei miei suoceri. Furono settimane di vita triste, ma normale, dopo cui cominciarono ad arrivare i problemi. Mi resi conto che la madre di mia suocera ce l'aveva con me''.    ''Trovava ogni scusa per litigare - spiega - e dopo qualche tempo fu mio marito ad intervenire inveendo contro di me. Dopo le parole, passo' ai fatti e mi picchio'. Andammo avanti cosi' per otto mesi, e poi lui mi rispedi' a casa dai miei''.    Nel nostro mondo, dice ancora, ''questa e' la peggiore delle infamie e la mia vita divento' un inferno. C'era il gelo nei miei confronti e mio padre, non sopportando che i vicini lo deridessero a causa mia, mi rendeva la vita impossibile''. 
 A questo punto Amena capisce che e' giunto il momento di tentare il tutto per tutto. ''Avevo un amico 'segreto' che frequentava l'universita' - ricorda - e con il suo aiuto fuggii di casa rifugiandomi nel ministero delle Donne a Kabul''.    Seguirono altre dure giornate perche' ci fu un teso confronto della ragazza con genitori e famiglia del marito dopo il quale i responsabili ministeriali presero la sua tutela. Cio' le permise di sposare la persona amata e rifarsi una vita nella capitale.    Ora e' felice, ma prima di congedarsi dice: ''Dovrebbe esservi il divieto categorico per matrimoni forzati o riguardanti minori, altrimenti centinaia di ragazze saranno costrette a patire ingiustizie, come successo a me''  
