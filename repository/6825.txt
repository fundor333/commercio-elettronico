#titolo  Energia: VedoGreen, industria verde rimane ottimo investimento - Speciali ed Eventi - Ambiente&Energia
     (ANSA) - MILANO, 12 OTT - L'industria verde e' considerata un'opportunita' di investimento, con performance positive per le societa' quotate in borsa, anche se nel primo semestre del 2012 c'e' stato un ridimensionamento del trend. Sono questi alcuni dei dati emersi dallo studio 'Green economy on capital markets', presentato oggi da VedoGreen al workshop organizzato a Milano da TerniResearch presso la sede della Borsa. 
   ''Il campione di aziende che operano nel settore 'green' - ha spiegato Anna Lambiase, amministratore delegato di VedoGreen - ha registrato anche nel 2011 solidi fondamentali e marginalita' in crescita, segnando un +19% nei ricavi rispetto a una media europea del +23%, e un +18% in termini di Ebitda rispetto ad una media europea del 9%, con un livello di occupazione in crescita del 3% rispetto al 2010''. Nel I semestre 2012, in un contesto normativo e finanziario meno favorevole, si e' registrato un ridimensionamento del fatturato (-10%), pur mantenendo una significativa marginalita' (Ebitda margine medio pari al 26%). 
    Le 13 societa' green quotate, oggetto dello studio, ''stanno inoltre operando un riposizionamento strategico del core business - continua - con forme di differenziazione dell'offerta e ottimizzazione della struttura produttiva''. L'internazionalizzazione e l'efficienza energetica rappresentano il focus delle politiche di sviluppo dei nuovi piani industriali presentati nel 2012. Gli investitori istituzionali nel capitale delle societa' green quotate sono 69, prevalentemente stranieri (61%) per un valore complessivo d'investimento di 118 milioni di euro: i piu' attivi sono francesi e americani. I settori green su cui gli investitori concentrano le decisioni di investimento sono le energie rinnovabili, il risparmio energetico e la gestione dei rifiuti, mentre per il futuro si evidenziano importanti opportunita' di sviluppo anche nell'eco-mobility, smart grids ed edilizia eco-sostenibile. ''Ma e' importante - aggiunge Stefano Neri, presidente di TerniEnergia - che l'ambiente non sia piu' visto in contrasto con le attivita' industriali, altrimenti nascono leggi inapplicabili''. (ANSA).  
