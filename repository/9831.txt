#titolo Per due giorni Torino torna capitale  - Speciali
TORINO - Centocinquanta anni dopo, Torino torna capitale d'Italia.  Capitale per due giorni (il 18 e 19 marzo) con il presidente della Repubblica, Giorgio Napolitano, che celebra nel capoluogo piemontese il 150/o anniversario dell'Unita' nazionale. Napolitano chiude a Torino la sua due giorni -  L'anteprima delle 'Operette morali' di Giacomo Leopardi ha chiuso la due giorni torinese del presidente della Repubblica, Giorgio Napolitano, accolto in ogni dove da un caloroso bagno di folla. Come è stato anche  davanti al teatro Gobetti, prima dell'arrivo a Torino del temporale. Ancora una volta  ha stretto le mani di tanta gente  e rivolto loro gesti di saluto. Con la moglie Clio e molti invitati vip, ha assistito alla forma ridotta dello spettacolo, che sarà in prima nazionale il 22 marzo, una messa in scena a cui il regista Mario Martone, amico personale del presidente pensava da tempo.  
"E' un napoletano come me - ha scherzato Napolitano con i giornalisti all'uscita - ma ve lo abbiamo mandato qui". L'amore di Napolitano per il teatro, d'altronde, è cosa di antica data, dai tempi giovanili. Ha anche seguito da vicino la nascita e lo sviluppo del progetto "Noi credevamo", di Martone, diventato uno dei film simbolo di questi mesi dedicati a ricordare il Risorgimento e l'Unità d'Italia. Accolto al Gobetti dalla presidente del Teatro Stabile, Evelina Christellin ("é stata una  serata emozionante  che non dimenticheremo") e dal sindaco Sergio Chiamparino, il Presidente ha seguito con entusiasmo lo spettacolo. Per l'occasione è stata smontata la platea e gli attori hanno recitato tra il palcoscenico e la platea sulla quale è stata posta della torba. Il pubblico è stato sistemato intorno, molto vicini agli attori.  
Al termine dello spettacolo, Martone ha invitato tutti a cantare l'inno di Mameli. Le 'Operette morali', scritte da Leopardi tra il 1824 e il 1832, trattano i temi fondamentali della vita più cari al poeta, la ricerca della felicità, il peso dell'infelicità, la natura matrigna, la vita che è dolore e no. Tra il pubblico c'erano, oltre alla nipote del poeta, Olimpia Leopardi, tra gli altri, Angelo Benessia, presidente della compagnia di San Paolo; Franco Bernabé, ad di Telecom Italia; Gianni Minoli, direttore di Rai Storia; Fabrizio Del Noce, presidente del consorzio Venaria Reale; il costituzionalista Gustavo Zagrebelsky; i candidati a sindaco di Torino, Piero Fassino e Michele Coppola.  
