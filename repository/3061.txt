#titolo Giappone estrae metano da fondo mare,e' prima volta al mondo - Energie Tradizionali - Ambiente&Energia
  ROMA - Per la prima volta al mondo il Giappone e' riuscito a produrre gas dal metano idrato, una forma conosciuta anche come 'ghiaccio infiammabile' estratta dal fondo dell'oceano. Il test, spiega il comunicato della Japan Oil, Gas and Metals National Corporation, e' stato condotto 80 chilometri a largo della costa sud, in un giacimento che potrebbe abbondantemente soddisfare tutti i bisogni energetici del paese. 
Il metano nella forma idrata e' in forma solida, circondato da una 'gabbia' di  molecole d'acqua,  e trattiene una quantita' di  energia 164 volte superiore rispetto a un volume uguale di gas. Giacimenti di 'ghiaccio infiammabile', come viene chiamato l'idrato, sono stati trovati anche a largo di Russia e Usa, che stanno cercando il modo di sfruttarli. Secondo  alcune stime le riserve mondiali fornirebbero il doppio dell'energia di tutti gli altri combustibili fossili, mentre il giacimento nipponico, a cui si e' arrivati con un pozzo di 300 metri a circa 1000 metri sotto il livello del mare, sarebbe sufficiente a coprire  il fabbisogno del paese: ''Nel test attuale il gas estratto viene bruciato - spiega il comunicato - il successo  di oggi e' promettente per una futura produzione commerciale, che dovrebbe iniziare nel 2018''. 
L'estrazione del metano idrato potrebbe pero' dare dei problemi ambientali: la rimozione degli strati potrebbe destabilizzare il fondo marino e, in caso di perdite, il metano fuoriuscito acidificherebbe l'acqua, con conseguenze per la flora e la fauna marina.  
