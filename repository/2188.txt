#titolo Italia non attrae ricercatori dall'estero, solo il 3% - Ricerca e Istituzioni - Scienza&Tecnica
  Con solo il 3% degli scienziati che proviene dall'estero, l'Italia è al penultimo posto fra i paesi più avanzati dal punto di vista della ricerca come 'apertura' delle proprie frontiere. Lo afferma il rapporto 'The State of the World's Sciencé realizzato da Nature e Scientific American, che mette in fila le 'prestazioni' delle 40 economie più sviluppate. 
    Gli unici ad avere un tasso più basso, spiega la ricerca realizzata in 16 paesi con 17mila interviste, sono i laboratori indiani, che si fermano all'1%. Al top della classifica c'é la Svizzera, l'unico tra i paesi presi in considerazione ad avere più ricercatori stranieri (il 57%, in maggioranza provenienti dalla Germania) che 'domestici'. Fatta eccezione per Canada e Australia, vicini al 50%, gli altri 'competitor dell'Italia hanno percentuali sempre molto più alte, tra il 20 e il 40. Oltre ad essere il paese con meno scienziati stranieri, l'India é anche quello che ha 'donato' più cervelli all'estero, con il 40% dei propri scienziati che lavora fuori. In questo caso l'Italia, che risulta avere il 16% degli scienziati oltreconfine, è in linea con gli altri paesi fatta eccezione per gli Usa, che ne hanno solo il 5%, e il Giappone (3%): "Gli scienziati che 'migrano' - spiega il rapporto - mettono sempre gli stessi due fattori al top: le opportunità di migliorare le loro prospettive di carriera e quelle di lavorare con team di ricerca all'avanguardia. L'eccellenza dell'istituzione è molto importante, mentre la qualità della vita e altre ragioni personali sono in basso nella lista, mentre sono la causa più frequente di 'ritorno a casa' dei ricercatori".  
