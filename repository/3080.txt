#titolo Dakar: Iveco sfortunata, 'dato il massimo ma nessun premio' - Speciali - Motori
  TORINO - "Un camion perfetto, una buona condizione fisica dei piloti, una squadra davvero affiatata che ha dato il massimo e nessun premio". C'é un po' di amarezza nelle parole di Gerard De Rooy, leader del team Petronas De Rooy Iveco che ha concluso al 4/o posto la Dakar. La rincorsa al podio, a bordo del suo Iveco Powerstar, è fallita per poco più di tre minuti. "Non ho altro da aggiungere", si limita a dire il pilota olandese dell'Iveco, che ha comunque piazzato due veicoli nella top ten. 
Oltre al quarto posto di De Rooy, René Kuipers ha guidato l'Iveco Trakker al nono posto finale. "La Dakar 2013 è stato il mio primo rally nella categoria Trucks - commenta - è stata un'esperienza davvero bella. Avrei già voglia di ricominciare". 
Buona anche la prestazione di Miki Biasion. Il pilota italiano ha conquistato in rimonta la tredicesima posizione: "E' stata una Dakar molto difficile - sottolinea - soprattutto nella prima parte. Quando si affrontano difficoltà così impegnative, il gioco di squadra è alla base di tutto: io sono stato un po' sfortunato all'inizio, dove ho perso tempo, ma ho continuato a lottare con il team, per riuscire a portare sul podio i colori di Iveco. Non ci siamo riusciti, ma abbiamo certamente dato il massimo".  
