#titolo Vizi e virtu' dell'Italia contemporanea secondo Panariello  - Spettacoli e Sport
  Il comico toscano presenterà al pubblico valdostano gli stravaganti personaggi che ne hanno decretato il successo tornando a 'dipingere' la realtà con gag vecchie e nuove per raccontare con la sua ironia vizi, capricci e peccati dell'Italia contemporanea. Con 'In mezzo@voi' scritto insieme a Riccardo Cassini, Mario Audino, Walter Santillo e Alessio Tagliento, per la regia di Giampiero Solari, Giorgio Panariello ha fatto ritorno in teatro dopo il grande successo del 'one man show' di Canale 5 'Panariello non esiste'. Accompagnato 'virtualmente' dai 40 elementi dell'Ensemble Symphony Orchestra, diretta dal maestro Giacomo Loprieno, l'artista presenta una galleria di personaggio che affrontano i principali temi del momento, dagli esodati, con il personaggio di un barbone molto diverso dall'opinione comune, agli uomini alle prese con il fenomeno di '50 sfumature di grigio' che devono rinunciare all'abbonamento a Sky calcio per andare nei pornoshop a comprare attrezzi che non sanno neppure come si montano, fino al pulcino Pio. Nello show ci saranno anche parentesi 'serie' come gli omaggi a Marcello Marchesi e a Lucio Dalla, con una versione inedita, piano e voce, del brano 'Piazza Grande', riarrangiata per lo spettacolo da Giuliano Sangiorgi dei 'Negramaro'. Nato a Firenze ma versiliese di adozione, Panariello ha iniziato la sua carriera nelle tv private toscane. Dopo il debutto teatrale del 1997, il comico ha raggiunto il grande successo nel 2000 con lo show televisivo di Raiuno 'Torno Sabato' per il quale si è aggiudicato come personaggio dell'anno, sia il Telegatto che l'Oscar Tv. Da allora la sua carriera ha conosciuto una grande popolarità sia in teatro, sia al cinema che in televisione, culminata quest'anno nel grande successo sulla rete ammiraglia di Mediaset con oltre 5,5 milioni di telespettatori per ogni serata.  
