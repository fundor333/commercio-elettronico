#titolo LA PRIMA GIORNATA DEL PRESIDENTE A TORINO - Associate
OVAZIONE PER NAPOLITANO ALL'INGRESSO AL REGIO   - Un'autentica  ovazione ha accolto il Presidente della Repubblica, Giorgio Napolitano,  al suo ingresso al Teatro Regio di Torino per la cerimonia d'apertura  dei festeggiamenti dei 150 anni. Tutto il teatro in piedi ha applaudito  Napolitano per  oltre tre minuti  e qualcuno dei presenti ha anche  sventolato qualche bandiera tricolore. Napolitano, in piedi, ha salutato  la sala a lungo in un clima di forte emozione. Non si può pensare uno  Stato italiano senza Roma come capitale. Napolitano ha prima ringraziato  la città di Torino per l'organizzazione delle celebrazioni: "Insieme a  Torino - ha aggiunto - è Roma che merita un riconoscimento, perché ha  creduto a questo Anniversario. Roma, la capitale agognata da  ricongiungere all'Italia - ha aggiunto Napolitano - perché non si poteva  pensare all'Italia senza Roma né allo Stato italiano senza Roma come  Capitale".  
BAGNO DI FOLLA   - Bagno di folla e lunghi applausi, a Torino, per il  Presidente della Repubblica Giorgio Napolitano, che ha deciso di  percorrere a piedi il tratto di strada che divide il Teatro Regio, dove  ha partecipato alla cerimonia d'apertura delle celebrazioni per i 150  anni dell'unità, e Palazzo Madama, sede del primo Senato italiano. Ai  grandi e lunghi applausi per Napolitano hanno fatto da contraltare i  fischi ripetuti e le contestazioni ai rappresentanti della lega Nord che  facevano parte del corteo presidenziale. Napolitano ha salutato a  lungo, con ampi gesti delle mani, la folla che lo ha accompagno con  applausi per tutta la lunghezza del tragitto, in tutto circa 300 metri.  E' proseguito anche a Palazzo Carignano il bagno di folla per il  presidente della Repubblica, Giorgio Napolitano. Oltre duecento persone  hanno atteso il Capo dello Stato nella terza tappa della sua prima  giornata torinese: sceso dall'auto Napolitano ha fatto un piccolo  strappo al cerimoniale avvicinandosi alle transenne dove si trovavano i  cittadini. Il presidente ha stretto mani e salutato la gente in un  tripudio di applausi e bandiere tricolori. La scena si è ripetuto  all'ingresso di Palazzo Carignano dove Napolitano ha inaugurato il Museo  del Risorgimento. "Veniamo da Milano per incontrarla - hanno gridato  alcune signore di mezza età - siamo qui da stamattina presto". Dopo la  visita, durata circa mezzora, Napolitano ha lasciato piazza Carlo  Alberto per dirigersi all'hotel nel centro di Torino che lo ospita. 'CAMBIO IN REGIONE NON MUTATO PROGRAMMA'  - "Bisogna dare merito a  Torino per come ha creduto a questo evento e per il programma che ha  messo a punto con completezza e ambizione". Lo ha detto il Presidente  della Repubblica, Giorgio Napolitano, nel suo intervento oggi al Regio. E  ha aggiunto: "Al di là del cambiamento di  colore politico  della  Regione Piemonte il programma è stato portato avanti con coerenza e  continuità, questo fa onore alla vostra città e alla vostra Regione".  NELL'AULA DEL PRIMO SENATO ITALIANO  - Napolitano ha visitato a  Torino la grande aula, ricavata all'interno di Palazzo Madama, in cui è  stata riprodotta l'Aula del Senato Subalpino del 1848, divenuta dal 1861  al 1864 l'aula del primo Senato del Regno d'Italia. Accompagnato da  Enrica Pagella e Giovanna Cattaneo Incisa, direttore di Palazzo Madama e  presidente della Fondazione Torino Musei, il Capo dello Stato ha visto  un breve filmato, proiettato su un maxi schermo, con la storia dell'aula  in cui furono scandite le tappe del Risorgimento. Al termine,  Napolitano è stato accompagnato al piano terreno nel locale che ospita  il museo multimediale dedicato a Torino. 
AL MUSEO DEL RISORGIMENTO    - Il Presidente della Repubblica al  termine della prima mattinata della sua visita a Torino, ha inaugurato  il Museo nazionale del Risorgimento, riaperto dopo cinque anni di  chiusura. Il Capo dello Stato ha visitato tutte le sale del nuovo  allestimento restando nel museo per oltre mezz'ora. Con l'occasione  della visita del Presidente Napolitano è stata aperta l'Aula del primo  Parlamento italiano. All'uscita dal museo, Napolitano è stato applaudito  da alcune centinaia di persone che lo attendevano davanti alla sede del  Museo, nel Palazzo Carignano. 
 ALLE EX OGR TORINO, FISCHI PER COTA  - Fischi al Presidente  della Regione Piemonte, Roberto Cota, applausi al sindaco di Torino,  Sergio Chiamparino e a Piero Fassino, candidato del centrosinistra alle  prossime comunali: è successo all'arrivo delle autorità alle ex Ogr,  dove è in corso la visita del Presidente della Repubblica, Giorgio  Napolitano. Tra gli autori dei fischi anche alcuni bambini che erano  accompagnati da insegnanti e genitori. 
 ALLA GALLERIA D'ARTE MODERNA  - Breve tappa del Presidente  della Repubblica, Giorgio Napolitano, davanti alla Galleria d'arte  moderna e contemporanea (Gam) di Torino questo pomeriggio nel corso  della sua visita nel capoluogo piemontese. Il Capo dello Stato ha  scoperto un'opera dell'artista Giuseppe Penone installata davanti  all'ingresso del museo, in corso Galileo Ferraris. Ad applaudire  Napolitano c'erano alcune centinaia di persone. 
CHIAMPARINO, NAPOLITANO SIMBOLO ALTISSIMO UNITA'  - "Siamo lieti di  poterle testimoniare la gratitudine profonda per il suo ruolo di garante  della Costituzione, di riferimento morale di questo nostro tempo  incerto e simbolo altissimo dell'unità del nostro paese": lo ha detto il  sindaco di Torino, Sergio Chiamparino, rivolgendosi al Presidente della  Repubblica, Giorgio Napolitano nella cerimonia inaugurale dei  festeggiamenti a Torino per l'unità d'Italia. "Torino - ha aggiunto  Chiamparino - è una città che meglio di altre può  raccontare questa unità ,  cresciuta com'é sulla ricchezza di culture e di pensiero che negli anni  qui ha cercato e trovato accoglienza, e che insieme può raccontare la  fatica e la sfida di cambiare quando un'epoca volge alla fine". 
COTA, IN CELEBRAZIONI FUTURO E FEDERALISMO   - Le celebrazioni per i  150 anni dell'unità italiana dovrebbero essere colte come un'occasione  anche per individuare prospettive per il futuro e per attuare quel  federalismo che gli stessi padri della patria avevano inizialmente  sollecitato. Lo ha detto il Presidente della Regione Piemonte, Roberto  Cota, nell'intervento alla cerimonia al Teatro Regio di Torino al quale  partecipa il Capo dello Stato, Giorgio Napolitano. "Queste celebrazioni -  ha detto Cota - devono servire a rievocare il passato ma anche e  soprattutto a individuare prospettive per il futuro. E per quanto  riguarda il passato - ha aggiunto - ritengo importante lo sforzo di  scrivere la storia con obiettività, perché così si potrà capire meglio  il presente.  
Durante il Risorgimento - ha sottolineato - vi fu un articolato  dibattito sull'architettura del nascente Stato. L'opzione federalista  era assolutamente sul tappeto. I principali artefici delle  cinque giornate di Milano  e dei  Moti di Venezia   furono Carlo Cattaneo e Daniele Manin, federalisti. Anche Rosmini e  Gioberti erano federalisti. Addirittura Mazzini nel 1861 sosteneva  l'esigenza di riconoscere la regione quale ente intermedio fra Nazione e  Comune, precisando che l'unitarietà non doveva identificarsi  necessariamente con l'accentramento. Parini, ministro degli Interni del  Gabinetto cavour nel 1860 presentò un progetto federalista di  organizzazione dello Stato. Minghetti nel 1861 presentò un progetto  ordinamentale ispirato al decentramento. Ma - ha rimarcato Cota - furono  fatte scelte diverse, che crearono problemi". "In questi giorni - ha  detto ancora Cota rivolto a Napolitano - lei stesso signor presidente ha  ricordato che il federalismo rende più vivo e ricco il paese. Io oggi  vedo il federalismo come uno strumento per costruire insieme uno Stato  più moderno, più vicino ai cittadini, in sintonia con la maggioranza dei  paesi europei e occidentali". CATTENEO, INCORAGGIAMENTO DA PAROLE NAPOLITANO   - Dalle parole  del capo dello Stato, Giorgio Napolitano, si trae "un incoraggiamento al  nostro impegno": è il commento del presidente del Consiglio regionale  del Piemonte, Valerio Cattaneo, oggi al Teatro Regio. "Il presidente  Napolitano - ha osservato Cattaneo - ha ampiamente evidenziato il ruolo  fondamentale del Piemonte in tutte le fasi della storia italiana. Gliene  sono grato e, a nome dell'intero Consiglio regionale, desidero  rivolgergli un caloroso saluto di benvenuto". " Pensare a come sarebbe il Piemonte, o tutto il nord, senza il resto del paese   - ha concluso - non solo costituisce un esercizio antistorico, ma  trascura il rilievo che la nostra regione ha avuto nella modernizzazione  italiana. Dobbiamo proseguire in questo impegno, nel momento in cui il  Piemonte vive, nell'ambito della competizione ormai su scala mondiale,  un passaggio particolarmente delicato, in cui deve mettere in gioco  l'insieme delle sue competenze professionali, del capitale umano e di  tutte le risorse disponibili. Dall'on. Napolitano è venuto un forte  incoraggiamento in tal senso e di ciò lo ringraziamo". 
    
