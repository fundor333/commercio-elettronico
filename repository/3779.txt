#titolo Nozze gay, maggioranza americani favorevoli - Mondo
NEW YORK - Oltre il 50% degli americani e' d'accordo con la legalizzazione delle nozze gay. E' quanto emerge da un sondaggio della Gallup, i cui risultati sono stati diffusi nel giorno in cui in Nord Carolina si vota per una norma con cui si vorrebbe inserire nella Costituzione statale il divieto di matrimoni tra persone dello stesso sesso.     Il sondaggio, inoltre, arriva in un momento di grande dibattito sulla questione, soprattutto in campo democratico, dove sono in molti a fare pressing sul presidente Barack Obama perche' prenda una posizione ufficiale a favore delle nozze omosessuali. Pressioni che arrivano anche da alcuni esponenti dell'amministrazione, a partire dal vicepresidente Joe Biden.    Un anno fa - sempre secondo un sondaggio della Gallup - i cittadini americani favorevoli alla legalizzazione delle nozze gay erano un po' di piu', circa il 53%. L'inversione di tendenza nell'opinione pubblica Usa e' comunque ormai netta. Basti pensare che nel 1996 i favorevoli erano solo il 27% degli americani.  
