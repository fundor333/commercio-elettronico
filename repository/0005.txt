#titolo Fiat lancia i 'suoi' incentivi per modelli Gpl e Metano - Dalle Aziende - Motori
  ROMA - Fiat Group Automobiles semplifica ed estende il piano governativo degli incentivi per le auto a basse emissioni pubblicato recentemente sulla Gazzetta Ufficiale. L'operazione Fiat dura tutto il mese di marzo.    In sostanza, invece di proporre un meccanismo complesso con tre livelli di emissioni incentivate, due diversi destinatari, privati e utenze professionali, con e senza rottamazione, entrambi con un plafond prestabilito (che definisce di fatto il numero di vetture che saranno oggetto di incentivazione), Fiat Group Automobiles offre ai suoi clienti una promozione trasparente, accessibile a tutti (privati e aziende) e valida sia sulle vetture, sia sui veicoli commerciali. 
Inoltre il contributo viene erogato con o senza rottamazione, senza alcun limite in termini di plafond e, a differenza di quanto previsto dal Governo, anche per i modelli acquistati da privati e da utenze professionali nelle due fasce tra i 95 e i 120 g/km di CO2 e oltre i 120 g/km. 
Come sottolineato da Santo Ficili, direttore mercato Italia di Fiat Group Automobiles, ''gli incentivi messi a disposizione della clientela Fiat nel nostro Paese permetteranno un risparmio aggiuntivo (rispetto a quello gia' offerto dal piu' basso costo del Gpl e del Metano) di sicuro interesse. Nel caso di una Ypsilon Ecochic Metano, ad esempio, il prezzo verra' ridotto di 3.000 euro piu' Iva, mentre per una 500L TwinAir Turbo Natural Power da 80 Cv il risparmio sara' di 2.000 euro piu' Iva''.     Ma al di la' delle soglie dell'incentivo statale, Fiat Group Automobiles assicura incentivi sull'intera gamma metano e Gpl, quindi anche per modelli di categoria superiore come l'Alfa Romeo Giulietta 1.4 Turbo Gpl e la Lancia Delta Ecochic Gpl 1.4: per quest'ultima l'incentivo raggiunge i 5.000 euro piu' Iva.  Dal primo marzo e per tutto il mese, i clienti potranno acquistare le vetture bi-fuel di Fiat, Lancia e Alfa Romeo, oltre ai veicoli commerciali di Fiat Professional, con un incentivo almeno equivalente a quello previsto dal Governo. Non sara' possibile sommare gli incentivi statali con quelli di FGA, ma nel caso in cui un cliente sia interessato ad un modello su cui esiste gia' una promozione superiore a quella dell' incentivo, ovviamente avra' diritto all'offerta piu' vantaggiosa. 
''Con questa iniziativa - ha precisato Ficili - Fiat consente agli italiani di risparmiare tre volte. Quando acquista la vettura, perche' ottiene un incentivo privo di vincoli che corrisponde almeno all'incentivo statale. Quando la paga, perche' non ha interessi grazie al finanziamento TAN zero. E infine quando la usa, perche' con il metano e il Gpl viaggia risparmiando fino alla meta'''.  
