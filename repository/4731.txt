#titolo Ultime sciate in Engadina - Itinerari - In Viaggio
   (di Ida Bini)
   
  Amate dagli appassionati di montagna e dalle  celebrities , St. Moritz, Celerina, Zuoz e Sils , eleganti ed esclusive località svizzere dell’ Engadina , offrono vacanze rilassanti, sportive e decisamente glamour. In tempo di crisi, però, anche le più aristocratiche tra le perle delle Alpi, a pochi chilometri dal nord d’Italia, offrono proposte allettanti per trascorrere un weekend o una settimana bianca con tutta la famiglia, diminuendo il prezzo degli skipass  per accedere ai 350 chilometri di piste e ai 3 snowpark e dimezzando il costo dei mezzi pubblici, compreso lo spettacolare trenino del Bernina .  
 Tante e interessanti sono le offerte della stagione invernale, che si avvicina al termine,  nel  cantone dei Grigioni  dove si s cia suighiacciai del  Corvatsch , lungo le piste  slow  del  Suvretta , su quelle adrenaliniche del  Diavolezza , sui tracciati lunghi e divertenti del  Lagalb  e soprattutto dove si  possono unire sport e benessere, divertimento e la possibilità di fare piccole escursioni per scoprire angoli sconosciuti, piste spettacolari e deliziosi centri alpini. Ma l’Engadina è perfetta anche per riscoprire le antiche tradizioni gastronomiche locali nei tanti  rifugi  gourmand,  e il luogo giusto per chi ama la mondanità e desidera incontrare personaggi famosi sulle piste, nei locali o a passeggio nei centri storici: nella sobria   Sils-Maria , per esempio,  l’ex premier Mario Monti ogni anno affitta uno chalet fuori dal borgo per trascorrervi le vacanze in famiglia; il principe Carlo d’Inghilterra e la moglie Camilla sciano e dimenticano i problemi di Corte a  Silvaplana ; sulle piste di  Zuoz , invece, è facile imbattersi in Veronica Lario, la ex signora Berlusconi, provetta sciatrice che ama la bella cittadina, frequentata dal  gotha della classe politica e finanziaria europea  mentre a  Sankt Moritz  si incontrano le famiglie Agnelli e Moratti, oltre a numerosi  magnati dell’industria, sceicchi e armatori . Qui, nei locali  più alla moda, c’è un continuo passaggio di vip: dalle teste coronate agli attori hollywoodiani, dai cantanti ai politici e agli stilisti, che affollano nei fine settimana i tavoli di  Dracula ,  Cresta Runn  e del  Chesa Veglia . 
   
 Mondanità però non è più sinonimo di lusso sfrenato qui in Engadina: anche i grandi e storici alberghi si adeguano ai tempi di ristrettezze, soprattutto se si viaggia con tutta la famiglia, offrendo servizi di babysitting, asili sulla neve e pacchetti di soggiorno e skipass, così come i piccoli e tradizionali hotel di charme, spesso a conduzione familiare, puntano su un conveniente rapporto qualità-prezzo. Anche i numerosi  wellness resort , centri benessere eleganti e super attrezzati, propongono trattamenti personalizzati d’ultima generazione - soprattutto rilassanti per gli sportivi - basati su materie prime del territorio, rigorosamente bio, a prezzi ragionevoli, fuori dai centri più lussuosi. Ecco qualche indirizzo dove rilassarsi e ritemprarsi dopo una giornata di sport: la Spa del  Nira Alpina , design hotel ai piedi del Monte Corvatsch con vista panoramica sul  lago di Silvaplana , a cinque chilometri dalla mondana St. Moritz; il resort  Giardino Mountain  dello storico hotel Chesa Guardalej di  Champfèr , piccolo villaggio affacciato sull’omonimo lago, a tre chilometri da St. Moritz, ricco di atmosfera e tranquillità. A  Pontresina , tra foreste di pini e larici, c’è il  Grand Hotel Kronenhof  con una Spa raffinata e panoramica: le sue ampie vetrate si affacciano sulla valle e sul ghiacciaio del Roseg, ai piedi del massiccio del Bernina. A poca distanza, sulla strada del passo del Bernina, si prende la funivia del Diavolezza che porta fino a quasi 3mila metri d’altezza dove, oltre al ristorante panoramico della  Berghaus Diavolezza , ci si può rilassare nella jacuzzi più alta del mondo, proprio al centro della terrazza. Qui i prezzi non sono stellari: 45 euro per il menu e 15 per un bagno nell’acqua a 41 gradi. 
 Relax a parte l’Engadina è il paradiso degli sciatori: i quattro, ampi comprensori -  Corviglia-Piz Nair ,  Corvatsch ,  Diavolezza-Lagalb  e  Zuoz  – offrono piste di ogni tipo e per tutti i gusti, raggiungibili con un unico ski pass. Ovunque si fanno escursioni con le ciaspole e giri in carrozza al chiaro di luna e si scia su tracciati sempre, perfettamente innevati. Da non perdere la nuova pista  Slow Slope  per gli amanti dello sci rilassatoe la  Snow Night  del  Piz Corvatsch , a 3mila metri, la pista illuminata più lunga della Svizzera, che offre anche snowbar e locali apres-ski dove si fanno feste e concerti. La si raggiunge con due cabinovie, partendo da Silvaplana-Surlej, magari al tramonto per godersi un panorama mozzafiato sul ghiacciaio e i laghi, tinti di rosso. E ancora, in cima al Diavolezza, un tracciato divertente di 10 chilometri dal ghiacciaio fino al  Morteratsch ; e la pista  Piz Nair  a  Celerina , la montagna di St. Moritz, a più di 3mila metri d’altezza, da dove si ammira la bella località svizzera e tutta l’Alta Engadina. Qui la neve è sempre fresca, il panorama è da sogno e le piste, perlopiù soleggiate, sono uno spettacolo; ovunque ci si rilassa e ci si ristora nei rifugi e nelle baite per pranzi tradizionali. Infine le ripide piste di  Corviglia , sopra St. Moritz, tutte da brivido tranne la più tranquilla  Paradiso , lunga 3 chilometri, sul comprensorio Suvretta dove ci si ristora a  El Paradiso,  locale frequentato dal jet set. Sebbene il Corviglia sia celebre per le piste veloci come l’ Alpina-Hütte  e dove ogni anno si svolgono la Coppa del Mondo e nel 2017 ci saranno i Mondiali di sci, è tornato di moda il  chillout riding , una sciata lenta e rilassata, che permette di godere pienamente la bellezza della montagna. La celebrazione di questa vocazione alla lentezza va in scena il prossimo 10 marzo con la  Skimarathon , una granfondo internazionale di 42 chilometri che parte da Maloja e arriva a S-chanf. 
 In realtà ogni giorno è perfetto per attraversare, sci ai piedi, i piccoli villaggi di questa valle che ha stregato scrittori, pittori e filosofi e i percorsi per scoprirli sono tantissimi: il lungolago di Sils e Silvaplana, le salite in  Val di Fex  o gli anelli notturni di St. Moritz e Pontresina o lo splendido tracciato della  Val Roseg  che conduce al ghiacciaio del Bernina. Dietro ogni curva o collinetta si nascondono deliziose e minuscole valli, veri gioielli del turismo eco-sostenibile che, per conservare il territorio, hanno bandito le automobili, lasciando solo la possibilità di spostarsi a piedi, con gli sci di fondo o con una slitta trainata da cavalli. La salvaguardia dell’ambiente sta a cuore anche ai grandi alberghi che aderiscono a questa iniziativa ecologica alimentandosi con sonde geotermiche e pannelli solari. Così si passeggia e si scia attraverso boschi e vallate intatte tra Silvaplana, Surlej e Champfèr fino a St. Moritz e si scoprono laghi ghiacciati che diventano immensi campi di neve piatti dove praticare il fondo, lo snowkite, il pattinaggio e il polo. 
 
Anche i bambini si divertono sulla neve engadinese: scuole di sci, parchi giochi con cunette, avvallamenti e miniroller, tapis roulant e baby skilift; gli indirizzi più frequentati sono: lo  Swiss Snow Kids Village  di Celerina, il nuovo  Kinderskiwelt  di Pontresina con tapis roulant, villaggi delle nevi e baby ski-lift; lo scenografico campo giochi del  Muottas Muragl , con tunnel, scivoli e un ristorante dove si può disegnare sulle tovaglie. Piste per lo slittino e l’amatissimo  snowtubing , gommone che scivola, allo  skilift pony  di  Maloja ; l’airboard, tavola ad aria, tra  Prui  e  Ftan ; e nel  villaggio degli Igloo  di Davos-Klosters, dopo una giornata da eschimesi, si dorme nel sacco a pelo termico. Divertenti per i piccoli sciatori sono anche le piste sempre soleggiate di  Zuoz  con la sua scuola di sci e la sezione speciale baby.  
   
 Per ulteriori informazioni:  www.engadina.com  e  www.myswitzerland.com/it 
   
   
   
   
  
   
    
