#titolo Dormire bene si puo', ecco le regole d'oro - Stili di vita - Salute e Benessere
     (ANSA) - ROMA, 14 MAR - Dormire bene e' un toccasana per la
salute: aiuta a vivere meglio e a prevenire le malattie. E'
questo il messaggio lanciato in occasione della giornata
mondiale del sonno, promossa domani dalla World Association of
Sleep Medicine (Wasm).    L'attenzione degli organizzatori quest'anno si e' concentrata
in particolare sulla terza eta' e i ricorrenti disturbi del
sonno: circa la meta' degli anziani, infatti, secondo recenti
ricerche,  ha difficolta' a dormire a causa dell'invecchiamento
in se' ma prevalentemente per disturbi respiratori, malattie e
assunzione di medicinali.    Se la situazione nella terza eta' e' tra le piu' difficili,
in generale a fare i conti con l'impossibilita' a riposare bene,
occasionalmente o piuttosto spesso, sono secondo gli esperti
circa il 30%  degli italiani: il dato sembra non avere  eta', se
e' vero che disturbi come l'insonnia o il sonno interrotto  sono
molto diffusi anche tra i piu' piccoli.    Gli effetti di un cattivo riposo sulla salute, a breve e a
lungo termine, sono i piu' diversi: maggiore rischio di obesita'
e diabete, indebolimento del sistema immunitario,
predisposizione all'ansia e alla depressione.    Per fare fronte a questi problemi possono forse essere
d'aiuto le regole d'oro per un ottimo sonno pensate dalla Wasm: 
darsi un orario fisso per il sonno e il risveglio, non esagerare
con i riposi i durante il giorno, non consumare alcol e non
fumare nelle quattro ore prima di andare a dormire, evitare a
cena cibi pesanti, speziati o troppo zuccherati, non bere caffe'
nelle sei ore che precedono il riposo, non fare esercizio fisico
subito prima di andare a dormire, avere a letto della biancheria
confortevole, curare il microclima della stanza, che deve sempre
essere ventilata,  evitare  rumori, attenuare la luce e, se
possibile, non lavorare a letto.    Alleato importante di un buon sonno e' il materasso, non 
troppo rigido ne' troppo morbido, in grado pero' di sostenere
adeguatamente la colonna vertebrale. Anche il guanciale ha la
sua importanza, perche' deve sostenere testa e collo e
mantenerli sostanzialmente ''in linea'' con la schiena: per
questo bisogna che abbia la giusta altezza e consistenza, ognuno
deve trovare la propria. Per chi e' allergico il materiale
consigliato e' il  lattice, per chi ha dolori cervicali invece
e' preferibile la microfibra.(ANSA).
