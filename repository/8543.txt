#titolo Gianni D’Amato apre le porte del Caffe’ Arti e Mestieri - Sapori - In Viaggio
  REGGIO EMILIA - Con oltre 300 persone si è rivelata un  successo l’inaugurazione nei giorni scorsi del Caffè Arti e Mestieri, il locale di Gianni D’Amato nel cuore di Reggio Emilia. Il ristorante e' ora aperto al pubblico e qui si potranno scoprire le specialità realizzate dallo chef  e patròn de Il Rigoletto di Reggiolo, ristorante due stelle Michelin, momentaneamente chiuso dopo il terremoto del maggio scorso. 
D’Amato, insieme al figlio Federico e allo chef Sauro Antonioli, accoglieranno gli appassionati gourmet nel Caffè Arti e Mestieri, in via Emilia S. Pietro, 14 a Reggio Emilia, all’interno di uno storico palazzo che è stato in passato la sede di un teatro dialettale e poi culla della tradizione gastronomica reggiana.  
Grazie alla famiglia D’Amato questo luogo diverrà un palcoscenico per la cucina del territorio e non solo, ma comunque in chiave moderna. Il menu sarà dedicato a chi non vuole rinunciare alla qualità nemmeno per un semplice break, una colazione di lavoro, un pranzo in velocità ma è anche il punto d’incontro perfetto per un dopo-cena con gli amici o per chi vuole farsi cullare dall’atmosfera di un ristorante originale. A coloro che vogliono lasciarsi stupire da una cucina di alto livello in un ambiente famigliare e accogliente,  il Caffè Arti e Mestieri proporrà un percorso di piccole tapas, uno dedicato alle paste fresche, ma al piano superiore non mancheranno i grandi classici del Rigoletto in attesa del restauro della settecentesca villa dove soggiornò Fellini durante le riprese de La Voce della Luna. 
Il  ristorante di Reggio Emilia non sostituirà Il  Rigoletto di Reggiolo né  Il Rigolettino (che ha riaperto di recente), si tratta invece di una nuova scommessa intrapresa con la volontà di creare  qualcosa anche nella città di Reggio, in una regione in cui la buona cucina è di casa. E al Caffè Arti e Mestieri non mancherà l’enologia del territorio: la carta dei vini prevede tante bollicine e una pagina internamente dedicata ai lambruschi.  
