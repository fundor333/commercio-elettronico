#titolo Bruxelles apre su flessibilita' risanamento - Economia e lavoro - ANSA Europa
     (ANSA) - BRUXELLES, 11 MAR - Rigore piu' flessibile,
disciplina piu' morbida, consolidamento piu' graduale: quello di
giovedi' e venerdi' potrebbe essere il vertice europeo della
svolta verso la crescita, se i leader della Ue appoggeranno
l'apertura della Commissione sui conti pubblici e se
accoglieranno richieste come quella italiana di poter fare
investimenti per lo sviluppo senza pesare sul debito.    La Commissione sa che e' tempo allentare l'austerita': ''Le
conseguenze sociali della crisi sono motivo di particolare
preoccupazione'', ha scritto il presidente Jose' Barroso ai
governi in vista del vertice, ricordando che l'economia reale
soffre ancora e che ''gli aggiustamenti di bilancio per ridurre
il debito continuano a pesare molto sulla crescita a breve
termine''. Per questo Bruxelles spera che i capi di Stato
appoggino la sua linea sui conti pubblici che si basa su un
''consolidamento graduale'' adattato ad ogni Paese e su una
''flessibilita' sugli obiettivi'' di bilancio. Barroso ha gia'
lanciato il sasso, annunciando che l'eurogoverno proporra' al
Consiglio di concedere al Portogallo un anno in piu' per
rientrare dal deficit. A Lisbona potrebbe seguire a ruota la
Spagna, e poi la Francia, che nel 2013 sfora il deficit fino a
-3,7%. Hollande del resto e' da mesi che chiede un approccio
piu' flessibile, ma si scontra con il 'nein' di Berlino.    Anche l'Italia, Paese 'virtuoso' che ha gia' raggiunto il
pareggio strutturale, e' per la linea piu' morbida ma con una
proposta differente: ''Quando ci si trova tra il pareggio di
bilancio e il deficit del 3% ci deve essere margine per
procedere a investimenti pubblici produttivi'' che non entrino
quindi nel computo del deficit, ha spiegato oggi il ministro
degli affari europei Enzo Moavero, precisando come le spese
debbano ''garantire un ritorno, in termini di occupazione o
efficienza in settori chiave come energia, telecom, digitale o
trasporti''.    L'Italia intanto lavora al suo 'piano nazionale di riforme',
quello che Bruxelles vuole da tutti i Paesi entro fine aprile,
per poterlo poi valutare. Il dubbio e' se i tempi non siano
troppo stretti, considerato che il piano va preparato dal
governo ed approvato dal Parlamento: ''Dipende molto
dall'evoluzione della situazione del nostro Paese che tutti
auspichiamo essere rapida'', ma al momento il governo lavora
''nei tempi stabiliti'', ha detto Moavero.
