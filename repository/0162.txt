#titolo Turchia: Erdogan a Ue, "siamo stufi, diteci sì o no" - Politica estera, sicurezza e difesa - ANSA Europa
  ANKARA - La Turchia si e' stancata di scalpitare invano davanti alla porta della ' fortezza Europa ' in attesa di un biglietto d'ingresso che non arriva mai e ora vuole una risposta: ''si' o no''. Questo in sintesi il monito lanciato ai leader comunitari dal premier islamico Recep Tayyip Erdogan, che minaccia di porre fine ai negoziati di adesione e di cercare  possibili alternative se le trattative non vengono accelerate. ''Un paese che e' stato fatto aspettare per 50 anni non deve forse prendere una decisione?'', ha tuonato con il tono muscolare abituale.     Erdogan, che oggi e' arrivato a Praga, ha avvertito che presto andra' a Bruxelles a porre ''apertamente'' la questione ai leader Ue: ''se volete  farlo (accettare la Turchia, ndr), fatelo. 
   
 Se non intendente farlo, dite che non lo farete. O se preferite, possiamo dirlo noi''. Oggi 16ma economia mondiale, dopo 10 anni di boom e ritmi di crescita cinesi, Ankara si sente ormai potenza regionale, anche in nome dell'eredita' imperiale ottomana cara a  Erdogan . La Turchia si era fissata l'obiettivo di una adesione al club comunitario gia' nel 1963, con il primo trattato di associazione con l'allora Mercato Comune. Ma è sempre stata tenuta a distanza con motivazioni diverse Dopo molti rinvii, i negoziati veri sono iniziati nel 2005, ma sono andati avanti a passo di lumaca. Mentre tutti o quasi le sono passati davanti: i paesi postcomunisti, mediterranei, balcanici. 
   
 In otto anni e' stato chiuso solo un capitolo negoziale su 35. Ma Bruxelles e in diverse capitali europee, l'idea che un'Unione gia' difficile da governare possa aderire ora un paese musulmano di  75 milioni di abitanti , guidato da un premier islamico, grande quanto la Germania, dalla democrazia quantomeno imperfetta (fra l'altro maglia nera mondiale per numero di giornalisti in carcere), fa tremare i polsi. Anche se ufficialmente molti governi continuano a dirsi favorevoli. E c'e' poi il nodo della crisi di Cipro, di cui la Turchia occupa dal 1974 la meta' nord.     Il mese scorso in tv Erdogan aveva gia' minacciato di aderire in alternativa al Patto di Shangai - Sco, con Russia, Cina, Kazakistan, Tagikistan, Uzbekistan e Kirghizistan - e di rinunciare all'Ue se i negoziati rimarranno fermi. 
   
 ''Ne ho parlato con Putin'', aveva detto. Un 'bluff' per ottenere una accelerazione dei negoziati con l'Ue, hanno reagito alcuni analisti turchi, argomentando che lo Sco - organizzazione intergovernativa 'leggera', un po' come il Consiglio d'Europa - non e' certo paragonabile all'Ue. Lo stesso Erdogan ieri ha dovuto ammettere che non e' una vera alternativa. Ma certo i segnali lanciati dal 'sultano' di Ankara rivelano come il livello di  esasperazione della Turchia  - dove con l'arrivo al potere di Erdogan e' cresciuta l'influenza della politica e della borghesia anatolica rispetto a quelle europee di Istanbul - sia al massimo. Nel 2008 il 69% dei turchi voleva agganciare l'Ue. Ma un recente sondaggio Edam rivela che ora solo il 33,3% continua a ritenere l'adesione una priorita'. Il 19,7% vuole invece ''una relazione diversa'' con l'Ue. E per il 40% la Turchia non ha semplicemente piu' bisogno dell'Europa. Mentre cresce la 'tentazione' di volgersi a Est, verso l'Eurasia. 
    
