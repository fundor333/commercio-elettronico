#titolo Bardolino in scena sul lago di Garda - Vino - Terra&Gusto
  ROMA - Settanta aziende presenti e duecento etichette in degustazione, servite direttamente dai produttori: alla quinta edizione dell'anteprima del Bardolino e del Chiaretto, in programma il 17 e 18 marzo alla Dogana Veneta di Lazise, sulla sponda veronese del lago di Garda. Si potranno assaggiare i vini della vendemmia 2012, pronti ad andare sul mercato, un mese prima del Vinitaly. 
''L'annata del 2012 e' la conferma di quanto possano essere aleatorie le previsioni nel settore del vino'', spiega Andrea Vantini, responsabile tecnico del Consorzio del Bardolino, organizzatore dell'evento con il comune di Lazise. ''In estate, con il caldo incessante - continua - si ipotizzava una raccolta scarsa e invece l'andamento di settembre e ottobre ci ha consegnato quantitativi di uva sana e ben matura, in linea con la media della nostra doc''.      
Il successo della scorsa edizione, con 8000 presenze, ha indotto gli organizzatori a sdoppiare le date della manifestazione: la giornata del 17, ad ingresso libero, sara' riservata al pubblico mentre quella del 18 agli operatori.     Sempre il 17, sul lungolago, grande mostra mercato dei prodotti della regione del Garda. 
Quello del Bardolino rappresenta uno dei consorzi a piu' alta adesione d'Italia, raccogliendo il 92% delle uve prodotte sul proprio territorio, corrispondente ai 16 comuni dell'anfiteatro morenico del Garda, in provincia di Verona. Trentadue i milioni di bottiglie realizzate nel 2012, contraddistinte per la prima volta dal contrassegno di Stato.     Freschi, leggeri e fruttati, Bardolino e Chiaretto (versione rosata del primo) incontrano il grande favore del mercato estero: il 65% della loro produzione e' destinata all'export.  
