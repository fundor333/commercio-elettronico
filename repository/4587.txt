#titolo Campioni downhill si sfidano sulla neve ai piedi del Cervino  - Spettacoli e Sport
  La spettacolare competizione di mountain bike sulla neve si svolgera' su di un tracciato di oltre sei chilometri di discesa mozzafiato con oltre 1.000 metri di dislivello, dai 2.980 metri del Pancheron ai 2.050 metri della localita' campetto Cretaz, nella zona adiacente alle biglietterie, attraverso i percorsi delle piste di sci '26', '4' e '5'. Il programma della 'due giorni' iniziera' con le iscrizioni del 30 marzo, il ritiro dei pettorali e le verifiche tecniche dei mezzi, mentre a partire dalle 21 nel 'cuore' di Breuil-Cervinia un team di professionisti del club 'White Xperience' si esibira' in una sfida a base di spettacolari evoluzioni su grandi rampe di neve nel primo contest 'Dirt Jump del Cervino'. La competizione si terra' il 31 marzo nel giorno di Pasqua a partire dalle 8,30. I concorrenti raggiungeranno la partenza con le seggiovie Cretaz e Pancheron, mentre le montain bike verranno trasferite con l'elicottero. La partenza in linea verra' effettuata a piedi, per raggiungere le biciclette posizionate a terra a circa 100 metri dal corridoio di Start. Sono previste due classifiche, maschile e femminile, e premi per i primi tre classificati di ogni categoria oltre che per il concorrente che avra' fatto registrare la velocita' media piu' elevata nel tratto cronometrato posto in prossimita' dell'arrivo. Nella quota di iscrizione alla gara e' compreso l'utilizzo per tutto il giorno degli impianti di risalita per sciare o semplicemente prendere il sole in alta quota.  
