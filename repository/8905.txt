#titolo Design: concorso trova nuovo logo a Fondazione A.Castiglioni - Notiziario Design
     (ANSA) - MONZA, 7 MAR - La Fondazione Achille Castiglioni ha
un nuovo logo. A sceglierlo, al termine di un processo di
selezione tra 1.300 proposte di giovani creativi (tra i 18 e i
35 anni), e' stata la giuria del concorso 'Un logo per la
Fondazione Achille Castiglioni', che ha premiato a Milano il
progetto del duo Davide Soldarini e Mattia Castiglioni di 'caso
studio', ''per l'originale interpretazione della poetica di
Achille Castiglioni''.    Il nuovo logo presenta la scritta nera incorniciata da un
quadrato giallo, con le lettere che compongono la parola
'Design', all'interno della scritta 'Fondazione Achille
Castiglioni', evidenziate da un particolare carattere costruito
sulla base di quadrati, cerchi e triangoli. A premiare i
vincitori e' stato il vicepresidente del marchio di
illuminazione Flos, Rodrigo Rodriquez.    ''Il progetto non si configura come un semplice logotipo, ma
attraverso il disegno e l'aggregazione dei suoi caratteri,
presenta la possibilita' di destrutturare la regolarita' della
trama in forma di bricolage - ha motivato la scelta il
presidente della giuria, Italo Lupi -. Le cromie del nuovo logo
sono state identificate nel nero e nel giallo, capaci di
dialogare efficacemente, conferendo modernita' e forte
riconoscibilita' al segno finale''. (ANSA).
