#titolo 7 settembre - Speciali
dell'inviato Francesco Gallo 
 Un thriller-lesbo-psicologico al femminile, a firma di Brian De Palma, che piuttosto che inventare si cita a più non posso, compreso il tema del doppio, quello delle sorelle e delle luci rosse. Così 'Passion', produzione franco-tedesca, che ha diviso oggi alla prima stampa raccogliendo, quasi alla pari, qualche applauso e qualche buu. Insomma il ritorno di De Palma al thriller dalle tinte erotiche non ha convinto più di tanto il Lido. Remake americano del francese 'Crime d'amour' diretto da Alain Corneau nel 2010 con al posto di Kristin Scott Thomas e Ludivine Sagnier, Rachel McAdams e Noomi Rapace nei ruoli rispettivamente di Christine e Isabelle, coinvolte da una pericolosa attrazione, ma anche protagoniste di una lotta, tutta femminile, senza esclusione di colpi. Intanto Christine. E' la più spietata ed elegante manager che al grido "é il bussiness" compie ogni tipo di crimine. Uno su tutti ruba la più geniale delle idee per una pubblicità alla sua apparentemente umile sottoposta. Vale a dire ad Isabelle che non manca di umiliare ed affascinare allo stesso tempo. 
 E questo fino a degli approcci lesbo (molto sfumati rispetto alle attese, insomma senza scandalo). Una situazione, tra le due, che arriva fino al punto di non ritorno. Isabelle così si ritrova a mettere in atto un piano per liberarsi della sua sadica aguzzina. E questo dopo aver avuto una storia passionale con uno dei tanti amanti della sua domina padrona Christine: Dirck (Paul Anderson). Il film, che parte lentamente e con molti anche troppo scontati dialoghi, alla fine ha una accelerazione piena di suspence e ritmo. Va detto che De Palma è tornato a dirigere un film dopo un esilio di sei anni. Non troppo amato a Hollywood si é ritrovato così a girare in Europa. "Noi registi cerchiamo buone sceneggiature e non importa dove le troviamo - ha spiegato oggi De Palma in conferenza stampa -. Ho trovato per questo film i soldi in Francia, un Paese che amo molto e dove ho vissuto. Credo ci siano attori bravi in tutto il mondo. Ad esempio, si potrebbe fare un film come 'Mission impossible' in ogni parte del mondo e con attori esclusivamente del luogo".  
