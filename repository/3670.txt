#titolo Concordia: nessuno dimentica sguardi dei naufraghi - Crociere e Traghetti - Mare
  (dell'inviato Domenico Mugnaini) (ANSA) - ISOLA DEL GIGLIO (GROSSETO), 8 GEN - Gli occhi, gli sguardi pieni di paura, di quell'angoscia che assale chi non riesce a capire cosa sia successo, dove sia finito. Queste le immagini che i gigliesi hanno ancora davanti ai loro occhi a un anno dal naufragio della Costa Concordia.  
 La nave è ancora lì e anche questo rende più difficile, impossibile, dimenticare. Nessuno la sera del 13 gennaio, si tirò indietro: a fianco della polizia municipale, dei carabinieri, dei volontari e del sindaco Sergio Ortelli, tutti i gigliesi accorsero al porto, aprirono le loro case. E' il caso di Letizia, del caffé Ferraro, l'unico in quei giorni aperto al porto. Lei aveva chiuso poco prima, intorno alle 21.30. Ma non ci pensò due volte a riaprire, a chiamare i familiari, a chiedere al vicino alimentari di portarle tutto il latte che aveva e altri generi di conforto. Oggi anche lei spera di rivedere qualcuno dei superstiti, "tanti sono già tornati, qualcuno ha conservato anche uno scontrino per dimostrare che era stato qui".  
 Sul porto, insieme ai primi naufraghi, arrivò anche Andrea Stefanini, l'edicolante che vive ed ha la sua attività al Castello. "I loro occhi parlavano al posto delle bocche da cui non uscivano parole" dice ricordando che, insieme a tutti gli altri, rimase fino alla mattina dopo ad aiutare quella gente, "tutti con una grande compostezza". Se il vicesindaco Mario Pellegrini, arrivato sotto la Concordia, decise di salire sulla nave e coordinare i soccorsi, cosa che sarebbe toccata al comandante Francesco Schettino, "ma mi dissero che lui era già sceso", anche un altro funzionario del comune, Aldo Bartoletti, fu tra i primi a giungere con una barca nei pressi di quella specie di Titanic fermo, dove nessuno aveva mai visto una nave di quelle dimensioni. Aldo non nega di aver avuto paura, "quando si spensero, per alcuni momenti, tutte le luci sulla nave pensai che ci sarebbe finita addosso". Tante delle coperte che uscirono da tutti gli armadi delle case del Giglio e vennero consegnate ai naufraghi sono tornate sull'isola. C'é chi le ha riportate personalmente, chi le ha rimandate incartate e pulite con una lettera e un semplice grazie.  
 Ma l'emergenza al Giglio non si fermò quando le oltre 4000 persone di quella città galleggiante tornarono sulla terra ferma. La solidarietà dei gigliesi si spostò su tutti gli operatori delle forze dell'ordine, dei vigili del fuoco e dei volontari. Una specie di mensa, allestita già il 14 gennaio per i naufraghi, ha continuato a lavorare grazie ai volontari del Giglio per oltre due mesi, assicurando pasti caldi a tutti, ricorda Alvaro Andolfi, che nella sua abitazione trovò una decina di persone a cui la moglie aveva aperto la porta. I tanti attestati e premi per la solidarietà ricevuti dalla popolazione fanno certamente piacere a tutti ma mai quanto uno sguardo dei sopravvissuti che domenica saranno al Giglio. Loro verranno per ringraziare chi oggi può solo essere orgoglioso di quanto fatto per aiutare chi si era rivolto loro in una notte che costò la vita a 32 persone ma che, senza l'impegno e la volontà della popolazione, poteva portare a un numero di vittime ben più alto.(ANSA).   
