#titolo Al via Detroit su scia dell'ottimismo. Ma pesa Europa - Industria e Mercato - Motori
  dall'inviata Graziella Marino 
 
DETROIT- Si e' aperto oggi all'insegna dell'ottimismo il Salone dell'auto di Detroit, ma sullo sfondo emergono luci ed ombre e pesa la difficile situazione in Europa. I produttori americani, invece, sono in grande spolvero per la solida crescita del mercato domestico ed i rivali giapponesi sono tornati temibili dopo l'impressionante rimbalzo delle vendite seguito al disastroso terremoto-tsunami del 2011 e alle inondazioni in Thailandia. Una ripresa cosi' sostenuta da far riconquistare nel 2012 a Toyota il titolo di prima casa automobilistica al mondo che le era stato scippato da General Motors, con vendite stimate a 9,7 milioni di unita' (+22%): le migliori dal 2000. Un risultato dovuto soprattutto alla forte crescita delle vendite in Usa, che danno molte soddisfazioni anche a Volkswagen (+35% nel 2012), vera rivale della casa nipponica, che mira al primato mondiale entro il 2015.  
   Un obiettivo che la casa tedesca non pensa certo di raggiungere basandosi sul mercato europeo, che nel 2012 ha vissuto un anno di profonda crisi con vendite in calo dell'8,2% nel 2012 nei Paesi occidentali e stimate ancora in contrazione del 3% nel 2013. Una prospettiva, questa, che colpisce soprattutto i produttori generalisti come Fiat e Psa Peugeot Citroen che - evidenzia Fitch - hanno i loro principali mercati nell'Europa del sud, quella cioe' piu' colpita dalla crisi e dalle misure di contenimento del debito introdotte dai governi. Se poi si aggiunge che nel 2012 hanno subito un rallentamento anche i mercati dell'auto in Brasile e Cina (anche se questo non impedira' secondo gli analisti al Paese della Grande Muraglia di superare nel 2013 la produzione europea), si puo' certo affermare che il 2012 d' stato l'anno degli Stati Uniti. Qui le vendite di auto hanno segnato l'anno migliore dal 2007, con un incremento del 13,5% a 14,5 milioni di unitÃ  e con stime in crescita del 5% anche nel 2013.  
   E' per questo che a Detroit quest'anno tutti i costruttori automobilistici, con oltre 50 anteprime mondiali, sono presenti in forze. Anche i cinesi con la presenza, per la prima volta, dello stand della Guangzhou Automobile Group (GAC). I tedeschi del lusso Mercedes e Bmw, poi, sveleranno proprio a Detroit alcuni dei modelli su cu puntano la strategia futura dei prossimi anni, come la nuova Classe E e la inedita CLA della Casa della Stella e la Bmw Serie 4 Coupe', concept che anticipa la futura generazione delle Coupe' di classe media del marchio tedesco. La vera battaglia pero' se la giocheranno i padroni di casa. Tra General Motors e la rivale Ford la sfida nel 2013 sarÃ  quella di fermare la perdita di quote di mercato in un mercato altamente competitivo, con la presenza sempre piu' massiccia di concorrenti asiatici ed europei. Chrysler, invece, la piu' piccola delle tre case automobilistiche di Detroit, si dimostra anche la piu' dinamica, con vendite che nel 2012 sono salite del 21%.  
