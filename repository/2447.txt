#titolo Tumori: scoperta nuova forma cancro occhi in bambini - Medicina  - Salute e Benessere
     (ANSA) - ROMA, 13 MAR - Scoperto un nuovo tipo di
retinoblastoma, il tumore piu' comune dell'eta' pediatrica: la
scoperta della nuova forma di malattia, che dipende da un
'gene-acceleratore' del cancro, permettera' cure migliori e
risposte anche ai casi piu' gravi.    La scoperta si deve a Brenda Gallie del Princess Margaret
Cancer Centre presso la University Health Network (UHN) in
Canada ed e' stata pubblicata sulla rivista Lancet Oncology.    Il retinoblastoma, tumore pediatrico piu' frequente, in
Italia colpisce circa 50 bambini all'anno, generalmente entro i
primi tre anni di vita. Legato ad un'alterazione del gene RB1,
e' riconoscibile dalla presenza di un riflesso bianco nella
pupilla (leucocoria). Spesso sono gli stessi genitori ad
accorgersi dell'anomalia attraverso le prime fotografie scattate
al proprio piccolo. RB1 e' un oncosoppressore ('gene-freno' del
cancro) e solo se entrambe le copie di RB1 sono mutate nel Dna
del bambino questo sviluppa la malattia.    Gli oncologi canadesi si sono accorti che ci sono anche casi
di retinoblastoma che non dipendono da RN1, ma da un oncogene,
(ovvero il contrario di oncosoppressore, un 'gene-acceleratore'
del cancro). Copie extra di questo gene acceleratore sono
presenti nei bimbi con tumore a crescita rapida e esordio
precoce entro i primi mesi di vita. Si stima che un bimbo su
cinque di quelli che ricevono la diagnosi di retinoblastoma
entro i sei mesi abbia questa nuova forma di tumore.(ANSA).
