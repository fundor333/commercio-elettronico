#titolo I panorami del Grand Canyon in un click - Terra e Poli - Scienza&Tecnica
  Le rocce rosse del famoso Bright Angel Trail, il verde smeraldo del Colorado River: immergersi negli scenari mozzafiato del Grand Canyon è possibile con un click. Dopo i megaliti di Stonehenge, gli antichi templi di Kyoto, passando per le bellezze dell'area archeologica di Pompei, Google mette a disposizione un'altra 'meraviglia del mondo', il Grand Canyon. Grazie alla tecnologia Street View le immagini suggestive di questa immensa gola creata dal fiume Colorado nell'Arizona settentrionale, uno dei primi parchi nazionali degli Stati Uniti, sono a 360 gradi e coprono più di 75 chilometri di sentieri e strade, rendendo il viaggio in questa zona completo e interattivo.  
Per le gallery mozzafiato di foto l'azienda di Mountain View ha utilizzato il 'Trekker', uno zaino sulle spalle dei componenti del team - indossato per fotografare e mappare i percorsi a piedi - che comprende un sistema fotografico composto da 15 lenti. Grazie a questo apparato più di 9.500 panorami di questo capolavoro della natura sono ora disponibili su Maps. Andando a spasso virtualmente nel Grand Canyon si può fare un'escursione lungo il famoso Sentiero Bright Angel, ammirare il fiume Colorado, raggiungere le pendenze del South Kabib Trail. E invece di guidare un paio d'ore per vedere il cratere Meteor, ci si arriva con un click del mouse.  
Il viaggio virtuale del Grand Canyon è di World Wonders, l'ultima iniziativa del Cultural Institute di Google, che ha già contribuito a progetti come la digitalizzazione in alta risoluzione dei Manoscritti del Mar Morto, dell'archivio di Nelson Mandela e la possibilità di ammirare online 30 mila opere d'arte in alta risoluzione attraverso il Google Art Project. Il progetto World Wonders permette di esplorare e visitare virtualmente 132 siti in 18 diversi Paesi.  
