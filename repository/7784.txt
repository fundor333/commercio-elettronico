#titolo Mail a dipendenti,'se vince Obama rischiate' - Associate
  "Non voglio suggerirvi come votare, ma se la mia azienda dovrà pagare più tasse come prevedono i piani di Obama, non potrò fare altro che ridurre il numero dei dipendenti": a inviare la 'minacciosa' e-mail ai suoi dipendenti è stato David Siegel, amministratore delegato e fondatore della catena di resort a cinque stelle Westgate. 
 Siegel, senza mezze parole, ha fatto sapere ai suoi 7.000 impiegati che se Barack Obama rimarrà al governo per altri quattro anni, molti di loro rischiano il posto. "Non riesco più a sostenere un sistema che penalizza la produttività", ha scritto il magnate dei resort di Orlando, in Florida, sottolineando che nel 2008 la sua società aveva 12.000 dipendenti, mentre ora ne conta 5.000 in meno. 
 A trasmettere in forma anonima il messaggio al quotidiano Sentinel è stato proprio uno di loro, che si è sentito "intimidito" dalle parole del suo capo. Già nel 2000 Siegel aveva incoraggiato i lavoratori a votare per George W. Bush. Ma l'imprenditore del Sunshine State non è l'unico a cercare di influenzare la scelta politica di chi lavora per lui: tra questi Bob Murray, capo di Murray Energy, che ha cercato di convincere i suoi dipendenti ad effettuare donazioni alla campagna di Mitt Romney.  
