#titolo Geronzi: do 7 a Monti ma basta incertezze, Berlusconi lasci: ciclo concluso - Politica
ROMA - "Darei 7 a Monti e gli darei anche di più se sciogliesse il nodo sulla candidatura, il paese non ha bisogno di inceretezza". E' il voto di Cesare Geronzi, intervistato da Maria Latella su Sky Tg 24, al Governo di Mario Monti, al quale ora chiede di scendere in campo: "non lasci che ci siano altri che presentano la sua candidatura". Negativo il giudizio invece sul fronte dei partiti di centro che potrebbero coalizzarsi dietro la figura del premier uscente: "Considero pietosa la cosa, ciascun capo di questi piccoli partiti non ha il coraggio di dire cosa vuol fare, mentre tutti invocano l'agenda Monti". 
 Poi da' un parere sul ritorno di Berlusconi: "E' un ciclo che si è concluso, semplicemente. Ecco perché deve lasciare". "Non è stato un potere forte, per quello che lo conosco non ha gestito il potere, forse lo ha fatto gestire a persone inadeguate. Lui ci ha messo del suo, ha fatto degli errori" e "dal 2008 non è stato più il Berlusconi che conoscevo". 
 ''Non e' accettabile che la Merkel e tanti signori sconosciuti che scodinzolano attorno alla Merkel diano lezioni all'Italia''. Non risparmia una dura critica all'ingerenza tedesca nella gestione della crisi europea Cesare Geronzi sottolineando che ora serve un governo politico ''anche per avere una diversa dignita' nei confronti dell'Europa. Non che Monti non l'abbia, ma un politico puo' sedersi attorno ad un tavolo e dire a Van Rompuy e ai tanti signori che stanno la' ad alzare il ditino contro di noi: ora tacete, noi siamo un paese fondatore e dobbiamo decidere insieme per risolvere i problemi''. 
 Geronzi torna poi sulla polemica con l'imprenditore Diego Della Valle, che piu' volte nei giorni scorsi aveva 'consigliato' ai ''vecchi banchieri'', fra cui lo stesso Geronzi, oltre a Giovanni Bazoli e Giuseppe Guzzetti, di farsi da parte. ''L'attitudine del signor Della Valle di indicare sempre cio' che deve essere fatto e non deve essere fatto e' stucchevole, ripetitiva e noiosa, come quelli che sono vecchi senza saperlo'', ha detto Geronzi.   
