#titolo Usa: maledizione Carnival, in avaria due navi in un giorno  - Crociere e Traghetti - Mare
  (ANSA) - NEW YORK, 15 MAR - La maledizione della  Carnival  sembra non aver fine, in un giorno due navi fuori uso. A poco più di un mese dall'incendio a bordo della  Triumph  al largo delle coste messicane con più di 4mila passeggeri bloccati a bordo per cinque giorni, un'altra nave della flotta Carnival è stata costretta a interrompere la sua crociera. Questa volta lo stop è arrivato per la  Legend  che ha dovuto saltare la sua sosta alle Cayman a causa di problemi ad un dei propulsori che ne ha rallentato la velocità. 
 Il guasto si è verificato questa mattina quando la nave si trovava a metà di una crociera iniziata da Tampa in Florida domenica scorsa e che includeva tappe in Messico e a Grand Cayman. Vacanza finita per i quasi tremila passeggeri che ora stanno facendo ritorno, a velocità rallentata, verso la Florida. Il tutto quando solo ieri un'altra nave, la  Dream , è stata costretta ad un ritorno forzato dopo che un guasto ha lasciato a terra quasi 4mila passeggeri a Saint Marteen nei Caraibi. 
 La Carnival ha fatto sapere che i passeggeri della Legend riceveranno un compenso di cento dollari ognuno per aver saltato la tappa alle Cayman mentre quelli della Dream saranno riportati a casa in volo da Saint Marteen tra oggi e domani. Per tutti sconto del 50% su una futura crociera. (ANSA).  
