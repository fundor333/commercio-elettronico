#titolo Squalo accecato da luci discoteca, 'ricoverato' in acquario  - Ambiente e Pesca - Mare
  (ANSA) - FIRENZE, 19 FEB - Ha vissuto per anni in una vasca grande un metro per due, come attrazione per i clienti di una discoteca del Nord Italia, ed è diventato cieco a causa delle luci 'sparate' nel locale. Protagonista della vicenda triste, ma a lieto fine, uno squalo femmina della specie 'pinna nera'. Salvato dalla guardia forestale, che lo ha sequestrato ai proprietari, come racconta oggi Il Tirreno, è stato curato dallo staff degli acquari di Genova e Livorno.  Linute , questo il nome della squalo, ha circa sette anni e da pochi mesi si trova nella vasca Indo-Pacifico dell'acquario livornese. Ora può nuotare in uno spazio adeguato ma per anni ha vissuto in una vasca in cui poteva appena muoversi. Quando il corpo forestale l'ha portato a Genova per le prime cure, Linute era in condizioni disperate: soffriva di ipertiroidismo a causa della mancanza di iodio nell'acqua artificiale. I veterinari gli hanno salvato la vita ma l'esemplare ha perso completamente la vista a causa delle lesioni alle cornee. (ANSA).  
