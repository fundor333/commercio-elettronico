#titolo Biasion e Iveco, natura, avversario piu’ pericoloso - Speciali - Motori
  Oltre 8 mila chilometri in 14 giorni, da Lima a Santiago Del Cile, dalle gigantesche dune di sabbia del deserto peruviano ai 4mila metri della Cordigliera delle Ande. E' la natura l'avversario piu' pericoloso alla Dakar. ''Si parte non per battere un pilota, ma per attraversare una certa zona e arrivare a fine tappa senza problemi'', spiega all'ANSA Miki Biasion, 55 anni tra pochi giorni, che affronta il rally per la decima volta. 
   Il pilota italiano, sesto lo scorso anno grazie a tre vittorie di tappa, e' al volante del New Trakker Evolution 2, 
camion Iveco del Team olandese Petronas De Rooy Iveco. Con lui il navigatore Giorgio Albiero e il meccanico Michel Hiusman. 
''Vado in Sudamerica per vincere'', promette Biasion. La concorrenza, pero', non gli manca: ''Ci vogliono regolarita', 
tattica, esperienza - e' la sua ricetta -. Nella mia categoria, 
la competizione e' elevatissima: su 80 team, una trentina possono puntare alla vittoria''. 
   Adrenalina, rischio, emozione le caratteristiche di questa Dakar, che dal 2009 non si corre piu' in Africa ma appunto in Sudamerica. ''Ora e' tecnicamente piu' difficile - dice il driver italiano - ci troveremo di fronte il deserto e in due occasioni affronteremo la Cordigliera''. Ecco perche', ''se per la classifica contano gli altri piloti'', per la sopravvivenza l'avversario numero uno e' la natura. 
   Oltre, naturalmente, alla fatica di guidare per 800-1.000 chilometri al giorno, tra prova speciale e trasferimento, in condizioni sempre al limite e con le incognite del percorso, dal momento che il navigatore di ogni team riceve il tracciato del giorno dopo soltanto la sera prima di ogni tappa. 
   ''E' come una caccia al tesoro - sottolinea il pilota vicentino - ma e' l'unica disciplina del mondo dei motori dove l'aspetto umano e' dominante''. Il paragone di Biasion e' con ''il terzo tempo del rugby'': ''si prova a vincere - dice - ma se un avversario ha dei problemi in corsa, ci si ferma e lo si aiuta''. 
   Una solidarieta' che va ben oltre la gara. ''Alla sera, al bivacco, quando siamo tutti in fila al buffet per la cena - racconta il pilota del truck Iveco - siamo tutti allo stesso livello. Dalla star all'ultimo meccanico non c'e' differenza, la natura livella tutti''. 
   
