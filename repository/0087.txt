#titolo Natale e terme, nuovi trend antistress nelle Spa europee - Terme e spa - Salute e Benessere
  Â 'Ritorno alla natura', in particolare alla terra, e' il leitmotiv dell' offerta delle Spa europee e degli Stati Uniti e rientra nella top 10 del decimo report annuale sulle tendenze alle Spa, eseguito dagli analisti di SpaFinder Wellness Europe, piattaforma che riunisce i centri termali e wellness, anticipato in questi giorni.     ''Il momento e' critico ma il valore del comparto delle Spa ha registrato nel 2012 un incremento del 4,5% negli Stati Uniti e, ovunque, l'83% delle Spa e dei centri termali piu' attenti ai bisogni dei consumatori stanno cambiato l'offerta'', spiega Susie Ellis, a capo della ricerca.     Non si va piu' alle terme solo per bere l'acqua o fare bagni e massaggi. Basta anche con i sottofondi musicali a base di cinguettii o rumori di ruscelli diffusi nelle salette massaggi. 
Meno artifici, piu' natura. Nella terra meglio starci sopra, scalzi o seduti, distesi, avvolti nei suoi elementi, germogli, spighe, mangiando i suoi frutti, coltivati a km0 o facendo yoga. 
Cosi' si cura la nuovissima sindrome da 'deficit di natura' che colpisce chi vive nelle metropoli e si sente perennemente spossato, ingrigito, stressato, si legge nel report. Rientrano ancora nella Top Ten: menu' senza glutine e vegani; cibi locali ad azione antiossidante; massaggi manuali 'body-scan' per aumentare la propria consapevolezza di ogni singola parte del corpo; fitness funzionale dedicato a chi ha superato i 60 anni; tecniche antistress, cura del sonno, cibi antiossidanti e  meditazione per ambire a riparare la parte 'malleabile' del proprio DNA, i telomeri, sperando di vivere piu' a lungo; medicina ayurveda detox; trattamenti estetici per uomo (ceretta, botox e punturine) e, ultima arrivata, la 'color therapy' con la quale tingere di colori fluo o ad effetto neon capelli, ciglia e sopracciglia oppure dipingere la pelle a mano libera e ad effetto 3D con i nuovi trattamenti 'tattoo-spa'.  Anche le localita' termali della penisola si adeguano al cambiamento. Al posto di regimi alimentari rigidi arrivano i menu' gourmet, con yoga e meditazione per una remise en forme senza rinunce. I risultati sono gli stessi, garantiscono gli operatori. Lancia la sfida del dimagrimento goloso con pici, risotti, bistecche fiorentine, creme brule'e e gelati il resort Terme di Saturnia, Toscana, con il programma ''dine and reset'' (www.termedisaturnia.it). Programmi antistress con manovre miofasciali e cranio sacrali, hatha yoga, meditazione, massaggi ayurvedici al Fonteverde Tuscan resort & Spa, a san Casciano dei Bagni, Toscana (www.fonteverdespa.com). Vini merlot e chardonnay da uve coltivate direttamente nei terreni di proprieta', da bere o da sfruttare per massaggi antiossidanti con la vino-acqua terapia a base di olio di vinaccioli e foglie di vite al Castello del Sole ad Ascona, Svizzera (www.castellodelsole.com).  
