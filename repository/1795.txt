#titolo Mercato Usa, Ford primo brand nel 2012 con oltre 2 milioni - Industria e Mercato - Motori
  ROMA - Ford Motor Company ha annunciato che il proprio brand e' in lizza per diventare il piu' venduto negli Stati Uniti nel corso del 2012, superando quota 2 milioni. Alla fine di novembre erano state immatricolate 1.995.341 unita' tra auto e veicoli commerciali con l'ovale blu di Ford sul cofano, staccando di parecchie lunghezze gli inseguitori Chevrolet (1.684.555 unita') e Toyota (1.606.819). Per contro il marchio giapponese dovrebbe conquistare il primo posto nel mercato Usa se si considerano le sole vendite di autovetture. Ford detiene stabilmente questo primato nel mercato degli Stati Uniti dal 2007. Con 948.014 immatricolazioni - che non tengono conto dei brand Scion e Lexus - Toyota e' stata saldamente prima in novembre davanti a Chevrolet (776.780) e Ford (654.272). Queste differenze - fa notare il sito acarplace.com nel commentare la notizia - non dovrebbero modificare la classifica quando verra' aggiornata con i dati di dicembre, in fase di divulgazione. Ford ha egualmente comunicato che la Focus risultera' il modello piu' venduto nel mondo e, sempre sulla base delle analisi di Polk global industry data, la Fiesta si appresta a conquistare il titolo di auto di segmento B globalmente piu' venduta. Secondo altre fonti - ribadisce acarplace.com - come Acea e JATO, il primato del modello piu' venduto al mondo spetterebbe alla Toyota Corolla che, a fine ottobre, ha totalizzato 938.507 immatricolazioni nel mondo, rispetto alle 835.324 della Focus.  
