#titolo Motor Show: Michetti propone un tavolo per ridisegnarlo - I Protagonisti - Motori
  di Graziella Marino 
 ROMA - ''Fare sistema. Mettersi tutti intorno a un tavolo per decidere se in un momento di crisi cosi' grave del mercato dell'auto l'Italia puo' permettersi di non avere un salone nazionale e come e dove dovrebbe essere fatto''. Lo propone in un'intervista all'ANSA Giada Michetti, amministratore delegato di Gl Events Italia, la societa' francese che organizza il Motor Show di Bologna, che - precisa - ''non ha intenzione di gettare la spugna'', ma chiama ad una ''corresponsabilita' sulle scelte'' tutti gli attori del settore auto in Italia, a cominciare dalle case estere e nazionali.     ''Noi - sottolinea Michetti - mettiamo a disposizione del settore la nostra esperienza di organizzatori dell'evento Motor Show da 23 anni, che ci ha permesso di reggere l'urto della crisi anche quest'anno con 11 marchi automobilistici presenti e tante importanti anteprime nazionali. Ma GL Events e' comunque una societa' privata e per di piu' quotata alla Borsa di Parigi. 
Quindi dobbiamo fare i conti col profitto e non possiamo piu' farci carico da soli dei costi dell'unica manifestazione motoristica di respiro nazionale''.     In sostanza quello che chiede la Michetti e' ''una trasparente assunzione di responsabilita''' da parte di tutti gli attori del settore che, ''se vogliono che un salone dell'auto nazionale continui ad esistere, anche per meglio valorizzare agli occhi della casa madre la loro attivita' sul mercato dell'auto in Italia, devono pero' ''concentrarsi sull'evento'' e ''non disperdere i propri finanziamenti in comunicazione in tanti eventi marginali''. E poi, soprattutto, devono ''dare la propria adesione almeno tre mesi prima'', per permetterci un'adeguata pianificazione degli spazi e degli eventi in modo da dare il massimo risultato ''alle case con l'aumento dei compratori, allo Stato con maggiori introiti fiscali e agli organizzatori con l'afflusso di pubblico''.     E' ovvio che tutto questo diventa molto difficile da perseguire finche ''ci sono case che cancellano la loro presenza al Motor Show venti giorni prima della sua apertura'', cosi' come hanno fatto Kia, Jaguar e Land Rover. Anche se la Michetti comprende le loro difficolta'. ''Essendo quella del 2012 un'edizione Oica del Motor Show - precisa - l'allestimento ed il personale presente negli stand corporate e' deciso ed arriva dalla casa madre. Le spese pero' sono tutte a carico della filiale italiana. E questo, in un momento di crisi del mercato, non e' certo un fardello leggero da portare''.     Non e' escluso, quindi che, proprio per evitare questo maggiore aggravio, magari nel tavolo di discussione invocato dalla Michetti, ''si possa decidere di fare uscire il Motor Show dal calendario Oica''.  
