#titolo Dopo l'elezione, Papa telefona a giornalista  - Diario Vaticano
ROMA - Papa Francesco I ieri alle 22 ha telefonato alla giornalista Stefania Falasca. A sostenerlo e' lei stessa che stamani e' in piazza Santa Maria Maggiore, davanti alla basilica visitata dal Papa. 
 ''E' stata un'emozione fortissima, incredibile - ha raccontato - l'ho sempre chiamato Padre Bergoglio e ieri ero imbarazzata e gli ho chiesto come dovevo chiamarlo. Ci siamo conosciuti tanti anni fa per circostanze di lavoro mie e di mio marito in Argentina. Con gli anni si e' instaurata un'amicizia sincera''. 
 La giornalista ha spiegato che quando il cardinale era a Roma ''veniva a casa nostra. Ieri ero in piazza San Pietro non mi aspettavo la fumata bianca e verso le 22, quando stavo tornando a casa, e' squillato il telefono: era il Papa''. Secondo la giornalista la telefonata si e' svolta ''con la semplicita' di sempre perche' Papa Francesco e' una persona integra, e' veramente un uomo di Dio''.  
