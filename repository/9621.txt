#titolo Ppe: Daul, non attacco Berlusconi per non fargli favori - Politica estera, sicurezza e difesa - ANSA Europa
     (ANSA) - STRASBURGO, 15 GEN - Joseph Daul conferma quanto
detto su Silvio Berlusconi a dicembre, che pero' non attacchera'
per non regalare voti al populismo, e che il candidato premier
italiano sostenuto della famiglia europea dei popolari e' Mario
Monti. 
''Se mi conoscete abbastanza - ha detto Daul rispondendo a chi
chiedeva se avesse cambiato o attenuato la posizione presa a
dicembre - sapete che dichiarazioni fatte sull'Italia non erano
state fatte per caso. Mai fatto dichiarazioni al vento. Potete
quindi essere certi che mantengo la stessa opzione. E' solo che
non voglio, attaccando tutti i giorni il signor Berlusconi, far
si' che lui possa attaccare me e possa parlare di 'questa
orribile Europa', di 'questa orribile Merkel', di 'questi
orribili francesi' e (permettergli di dire) 'vedete come si
comportano'. Ora che siamo in campagna elettorale voglio
rispettare l'elettore ed il cittadino italiano. E non ho bisogno
di portare un 2-3 per cento al populismo''. Ora, ha continuato Daul, ''il candidato del Ppe e' il signor
Monti. Ma, come sempre in Italia, la situazione e' molto
complicata, perche' abbiamo anche l'Udc ed il partito di
Berlusconi. Che sono tutti membri del Ppe''. A chi chiedeva se non fosse ''imbarazzante'' per il Ppe avere
candidati in lotta aperta uno contro l'altro come Monti e
Berlusconi, Daul ha replicato sottolineando che ''e' cosi'
ovunque'' perche' ''del Ppe fanno parte 52 partiti in 27
paesi''.    E a chi chiedeva se, annunciando il monitoraggio della
campagna elettorale, Daul ipotizzasse una possibile espulsione
del Pdl, il francese ha risposto: ''Parliamo di un partito e di
un uomo. Faremo la sintesi dopo le elezioni. Un partito e' un
partito, non un uomo''.(ANSA).
