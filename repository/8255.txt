#titolo Coralli Caraibi rischiano scomparsa - Natura - Ambiente&Energia
  ROMA - Le barriere coralline dei Caraibi si stanno restringendo, tanto da rischiare di scomparire: i nutrienti che alimentano le colonie dei coralli scarseggiano al punto che in alcune zone il tasso di sviluppo si e' ridotto fino al 70%. Lo studio pubblicato su Nature Communication e realizzato da ricercatori coordinati dall'universita' britannica di Exeter dimostra che la nascita di nuovo corallo e' al di sotto della media degli ultimi 7.000 anni. 
Analizzando lo stato di salute di 19 barriere coralline nei Caraibi, i ricercatori hanno verificato che la quantita' di carbonato di calcio nuovo, ossia il costituente essenziale per la costruzione dello scheletro dei coralli, risulta essere molto meno di quello che viene disperso dall'erosione. In alcune aree il carbonato 'nuovo', aggiunto quindi per 'costruire' coralli, e' del 70% inferiore alla media degli ultimi 7.000 anni. Le barriere coralline hanno un'importanza vitale all'interno degli ecosistemi marini in quanto rappresentano delle vere e proprie oasi e rifugio per un grandissimo numero di specie. Sono pero' esseri viventi complessi la cui sopravvivenza e' legata alla capacita' di sostituire i coralli morti. ''Le nostre stime dei tassi di crescita attuali delle barriere nei Caraibi sono allarmanti - ha spiegato Chris Perry, responsabile della ricerca - molte di queste barriere sembrano aver perso la capacita' di produrre carbonato sufficiente per continuare a crescere in verticale, mentre altre sono gia' al punto in cui iniziano e essere erose''.  
