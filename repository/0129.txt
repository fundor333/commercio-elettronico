#titolo COPPIE GAY: i partiti si dividono - Politica
  I diritti delle persone ma anche delle coppie gay, che negli Usa hanno trovato ampio spazio nel discorso di insediamento del presidente Barack Obama, hanno ricevuto un'attenzione solo parziale nei programmi elettorali delle principali forze politiche e coalizioni. Più sensibili al tema appaiono il Pd, Sel e "Rivoluzione civile" di Antonio Ingroia. Grillo non lo cita nel programma ma si è dichiarato a favore della libertà di matrimonio per chiunque. 
 PD -  "Daremo sostanza normativa al principio riconosciuto dalla Corte costituzionale, per il quale una coppia omosessuale ha diritto a vivere la propria unione ottenendone il riconoscimento giuridico" recita il programma di Pierluigi Bersani, che ritiene inoltre "urgente" una legge contro l'omofobia. 
 SEL -  Sinistra e Libertà, alleato del Pd nelle prossime elezioni, è ancor più esplicito nelle sue proposte (e non potrebbe essere altrimenti, poiché il suo leader, Nichi Vendola, è omosessuale dichiarato): oltre a voler introdurre garanzie e diritti per le unioni di fatto, equiparando queste famiglie ai coniugi in materia di successioni, diritti al lavoro, disciplina fiscale e previdenza, Sel propone che le coppie omosessuali abbiano "gli stessi diritti e doveri delle coppie eterosessuali", precisando che "il pieno riconoscimento di questi diritti passa dall'estensione del matrimonio civile anche alle coppie omosessuali". Infine, le coppie omosessuali "devono veder riconosciuto il diritto all'omogenitorialità, ovvero al legame, di diritto o di fatto, con uno o più bambini (sia figli biologici che adottati). 
 RIVOLUZIONE CIVILE -  Il secondo punto del programma di Ingroia afferma: "vogliamo uno Stato laico, che assuma i diritti della persona e la differenza di genere come un'occasione per crescere". Un'affermazione generica ma che potrebbe preludere ad ampie proposte in tema di diritti delle persone omosessuali. 
 SCELTA CIVICA -  La lista Monti non prevede nulla sui diritti delle persone o delle coppie gay, ma insiste sul concetto di famiglia come "cuore pulsante della società italiana" che "svolge una funzione insostituibile ed è una risorsa fondamentale per la coesione sociale ed economica". 
 PDL -  Sul concetto di famiglia insiste anche, in modo ancor più restrittivo, il programma del Popolo delle Libertà, che parla di "difesa e sostegno alla famiglia, comunità naturale fondata sul matrimonio tra uomo e donna" e di "promozione della dignità della persona". Nessuno spazio, dunque, ai diritti delle coppie omosessuali. 
 LEGA -  Assolutamente contraria al riconoscimento delle unioni gay e del matrimonio omosessuale. Nel programma solo richiami alla famiglia "tradizionale". 
 MOVIMENTO CINQUE STELLE -  Il programma del movimento di Beppe Grillo non fa cenno al tema dei diritti delle persone omosessuali, che non compare in nessun capitolo. Ma il 19 gennaio scorso il leader ha esplicitamente detto: "noi del movimento siamo completamente a favore della libertà di chiunque di sposarsi".  
