#titolo Alla scoperta di Atlantide attraverso le stelle - Dossier - Scienza&Tecnica
  'Le stelle di Atlantide' illuminano il rinnovato planetario di Torino. Lo spettacolo, che racconta il mistero e il fascino della volta celeste nel passare dei millenni, e' stato prodotto e realizzato dall'azienda statunitense Evans & Sutherland, che ha fornito a Infini.To il nuovo sistema Digistar 5. 26 minuti e mezzo, suddivisi in 70 diverse scene, con contenuti originali e nuovi effetti tridimensionali, che daranno l'impressione allo spettatore di fare una passeggiata nello spazio. 
La proiezione comincia con un'eruzione avvenuta circa 3.500 anni fa nel Mediterraneo centrale: fu il piu' grande disastro naturale della storia antica, con tremendi tsunami che devastarono la regione di Cnosso e, secondo la leggenda, Atlantide. L'esistenza dell'isola e della sua civilta' si potrebbe provare, secondo gli autori, attraverso la scienza, esaminando le conoscenze astronomiche degli antichi Greci e dei loro predecessori come i Babilonesi, gli Egizi, i Cinesi, gli Australiani, gli Incas, i Maya e altri popoli che avevano tradizioni astronomiche. 
In tempi lontani l'astronomia era infatti fondamentale per l'agricoltura e per l'orientamento. Per ricordare la disposizione delle stelle, gli antichi astronomi iniziarono a dare loro dei nomi e a vedere nelle loro aggregazioni apparenti immagini di eroi e di divinita' leggendarie, come Cassiopea, Cefeo, Andromeda, Perseo, e anche un mostro marino. 
A provare l'esistenza della civilta' di Atlantide, che era descritta come una citta' circolare al centro di un'isola e collegata al mare da canali artificiali, sarebbe lo Zodiaco del Tempio di Hator a Dendera, in Egitto, risalente a 2.000 anni fa, che contiene rappresentazioni di costellazioni che non si trovano nelle nostre mappe attuali, come l'Ippopotamo e il Coccodrillo, e che avrebbero origine da un'altra civilta' mediterranea. 
L'isola di Atlantide raccontata da Platone sarebbe in realta' Santorini, chiamata Thera nei tempi antichi, che avrebbe dimensioni simili a quelle della leggendaria citta' inghiottita dal mare, appunto, dopo l'eruzione di 3.500 anni fa. Qui, nel 1967, gli archeologi portarono alla luce dalle ceneri vulcaniche una citta' molto piu' grande di Pompei e incredibilmente piu' avanzata. Oggi ne restano alcuni affreschi e le tradizioni astronomiche.  
