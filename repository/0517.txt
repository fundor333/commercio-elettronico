#titolo Nautica: nasce Rimyg, rete d'imprese per il turismo nautico - Nautica e Sport - Mare
  (ANSA) - LATINA, 11 GEN - Confindustria Latina lancia Gaeta come porto di riferimento per l'accoglienza dei grandi yacht, attraverso la neocostituita Rete di Imprese denominata Rimyg (Rete di Imprese Maxi Yachts Gaeta). A guidare la nuova realta' imprenditoriale e' Luca Simeone, presidente della sezione Nautica di Confindustria Latina. 
 La rete avra' come obbiettivo primario quello di favorire il transito estivo delle imbarcazioni di grandi dimensioni collegato a un pacchetto completo di servizi, che include anche l'assistenza cantieristica e di refitting.  
 ''Il comparto della nautica e tutta la sua filiera - spiega Paolo Marini, presidente di Confindustria Latina  - sta attraversando uno dei momenti piu' difficili degli ultimi trenta anni. Confindustria Latina e' stata una delle prime a credere fortemente nella Rete di Imprese come strumento di sviluppo per affrontare in maniera competitiva le sfide che la globalizzazione dei mercati e la recente crisi internazionale hanno imposto''. 
Secondo Luca Simeone, la posizione baricentrica di Gaeta attrae da anni numerosi Super Yacht in transito per l'approvvigionamento di servizi e attraverso Rimyg sara' possibile sviluppare ulteriormente questi traffici nel golfo di Gaeta con importanti ricadute economiche, occupazionali e turistiche per il territorio. (ANSA).  
