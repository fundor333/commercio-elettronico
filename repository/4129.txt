#titolo Debutto al Salone di Parigi la nuova Mazda 6 Wagon - Prove  e Novità - Motori
  PARIGI - Debutto ufficiale al Salone di Parigi della nuova Mazda 6 Wagon con linea rinnovata e l'inedita tecnologia Skyactiv, recentemente installata anche sulla CX-5, che unisce riduzione dei pesi e massima efficienza. La linea della nuova Mazda 6 Wagon riprende il linguaggio del design 'Kodo', ultimo stile proposto dal costruttore giapponese, con le sue forme slanciate e affusolate. Nel frontale si fa notare la nuova grande calandra nera, con al centro il logo Mazda cromato. 
La tecnologia Skyactiv, applicata al telaio, consentirà l'utilizzo di acciai speciali ad alta resistenza, che migliorano la rigidità torsionale senza però aumentare il peso della vettura, a vantaggio della precisione di guida.     All'interno la Mazda 6 Wagon sorprende per le rifiniture al livello dei modelli premium. Plastiche e particolari metallici sono di alta qualità come si è già visto sulla Mazda 6 berlina, presentata al Salone di Mosca. Sotto il cofano trovano posto gli ultimi motori nati in casa Mazda, come il diesel 2.2 Skyactiv-D con turbina a doppio stadio, già omologato Euro6, e i motori a benzina 2.0 Skyctive-G e 2.5 Skyctive-G. La potenza dei motori è in linea con quella delle unità che equipaggiano la CX-5, ovvero compresa, secondo le versioni, tra 150 e 190 Cv. Inoltre, con l'obiettivo Mazda di puntare alla massima riduzione dei consumi, tutti i modelli sono equipaggiati con il sistema di frenata rigenerativa i-ELOOP. I nuovi gruppi ottici della 6 Wagon incorporano le lampade a LED e una nuova luce ad alone circolare, novità Mazda che sottolinea la sportività della vettura creando continuità tra frontale, linee delle fiancate e luci di coda. Ogni scelta tecnica è voluta per rendere la nuova Mazda 6 Wagon più potente ma moderata nei consumi di carburante, io linea con la strategia costruttiva del costruttore giapponese.  
