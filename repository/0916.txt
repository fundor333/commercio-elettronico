#titolo Microsoft: Corte Ue boccia appello, paghera' 860 mln euro - Altre news - ANSA Europa
     (ANSA) - BRUXELLES, 27 GIU -  Bocciato il ricorso di
Microsoft per la multa da 899 milioni di euro comminatagli
dall'Antitrust europeo per non aver rispettato una sentenza del
2004 che la condannava per non aver concesso la propria
documentazione ai concorrenti, impedendo di fatto la
realizzazione di software compatibili con i prodotti Microsoft. La Corte ha "essenzialmente" confermato la multa, ridotta
soltanto di 39 milioni a 860 milioni.    La decisione del tribunale rappresenta la "piena convalida"
dell'applicazione delle norme da parte della Commissione per
garantire il rispetto dei propri obblighi da parte della
Microsoft, ha commentato in un comunicato il commissario Ue alla
Concorrenza, Joaquin Almunia: anche se la Corte ha deciso di
"ridurre leggermente" l'ammontare della multa. Dopo che l'allora
commissario Ue alla Concorrenza, Mario Monti, aveva imposto alla
Microsoft - nel marzo del 2004 - una multa da 497 milioni di
euro per abuso di posizione dominante, l'Antitrust Ue - questa
volta guidato da Neelie Kroes - aveva imposto al gruppo il 27
febbraio 2008 la penalità di mora per 899 milioni di euro poiché
riteneva che i tassi di remunerazione proposti dalla Microsoft
per permettere l'accesso alle informazioni relative
all'interoperabilità non fossero "ragionevoli". Nella sua
sentenza, il Tribunale "conferma sostanzialmente la decisione
della Commissione e respinge tutti gli argomenti avanzati dalla
Microsoft per ottenerne l'annullamento" della penalità di mora,
si legge in un comunicato del Tribunale. Tuttavia, prosegue la
nota, il Tribunale ha deciso di ridurre la multa a 860 milioni
di euro "per tener conto del fatto che la Commissione aveva
consentito alla Microsoft di applicare, fino al 17 settembre
2007, dei limiti sulla distribuzione dei prodotti sviluppati dai
suoi concorrenti 'open source'".(ANSA).
