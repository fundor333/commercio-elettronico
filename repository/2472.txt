#titolo Banche: Ue vuole partecipazione obbligatoria a Euribor - Economia e lavoro - ANSA Europa
     (ANSA) - BRUXELLES, 8 FEB - La Commissione Ue vuole rendere
obbligatoria la partecipazione all'Euribor delle banche che
fanno parte del gruppo che contribuisce a fissare il tasso di
interscambio bancario. Dopo l'uscita di diversi istituti che ne
facevano parte, il commissario Ue al mercato interno Michel
Barnier ha deciso di proporre di ''includere il potere di
imporre contributi volontari per gli indici sistemici come
l'Euribor''. Eba e Esma, le Autorita' Ue per banche e mercati,
dovranno identificare le banche che dovranno obbligatoriamente
partecipare alla composizione degli indici.    ''Gli indici dei tassi di interesse interbancari sono indici
sistemici che sono importanti per la trasmissione della politica
monetaria dell'eurozona'', ha sottolineato Barnier, per questo
''la Commissione sta seguendo gli sviluppi dell'Euribor, in
particolare il recente abbandono di un certo numero di banche
del panel''. Sono infatti gia' 5 gli istituti che, dopo lo
scandalo, hanno lasciato il Panel: prima Citigroup e DekaBank lo
scorso primo novembre, poi Bayern LB il primo gennaio e Rabobank
il 3, e il 15 la Raiffeisen Bank International. Questo significa
che il gruppo di contributori per il computo dell'indice e'
sceso da 44 a 39. Londra ha gia' deciso di rendere obbligatoria
la partecipazione al Libor. Per questo ora ''qualunque banca che
prenda in considerazione di lasciare i panel dei contributori
deve anche tenere in considerazione che venga loro richiesto di
ritornare nel panel'', ha sottolineato Barnier. Bruxelles punta
a presentare le sue proposte sulla revisione degli indici
interbancari ''nel secondo trimestre'' di quest'anno.(ANSA)
           
