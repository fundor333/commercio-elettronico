#titolo Dakar: camion; rimonta Iveco, De Rooy di nuovo al comando  - Speciali - Motori
  TORINO - Iveco di nuovo in testa alla Dakar. Nella prima tappa cilena, il Powerstar guidato da Gerard de Rooy si è piazzato al terzo posto. Il pilota olandese è così tornato a guidare la classifica della categoria trucks. In rimonta anche gli altri due piloti del team: Hans Stacey, alla guida del Trakker, ha vinto la tappa ed è ora quinto in classifica generale; mentre l'italiano Miki Biasion si è lasciato alle spalle i problemi del giorno prima e ha conquistato il settimo posto della prova speciale. Il Trakker Iveco, ancora una volta, ha così dimostrato grande affidabilità anche sulle difficili dune di sabbia del Sudamerica. Ancora sabbia e dune anche nella tappa di oggi, 291 chilometri da Arica a Calama, nel deserto di Atacama. Un altro banco di prova per i mezzi Iveco e i suoi piloti.  
