#titolo Opposti non si attraggono, fine di un luogo comune su coppie - Stili di vita - Salute e Benessere
     (ANSA) - ROMA, 08 FEB - Gli opposti non si attraggono e il 
segreto per una vita di coppia felice e duratura e' essere
compatibili, ovvero avere personalita' simili.    Lo dimostra uno studio della durata di cinque anni che ha
coinvolto quasi 5000 coppie, pubblicato sulla rivista
Personality and Individual Differences, mettendo fine ad un
luogo comune sui rapporti di coppia. 
   E' emerso che le coppie 'scoppiano' nel giro di cinque anni
se i partner da cui sono formate hanno personalita' poco
compatibili.    Diretti da Beatrice Rammstedt del GESIS Leibniz Institute for
the Social Sciences, Mannheim, Germania, psicologi tedeschi
hanno raccolto informazioni sulla personalita' di lui e lei in
quasi 5000 coppie, informazioni su quanto queste personalita'
fossero in armonia tra loro e poi quali cambiamenti subivano nel
corso dei cinque anni. E' emerso che le coppie non scoppiate a
distanza di cinque anni erano formate da partner tra loro
compatibili e che, invece, le unioni naufragate entro il
quinquennio erano caratterizzate da partner con personalita'
poco armoniche; per di piu' la compatibilita' degli innamorati
che si sono separati nell'arco dei cinque anni e' risultata
addirittura 'ristretta' nel corso del quinquennio, cioe' si e'
registrato persino un allontanamento, una riduzione della
corrispondenza iniziale tra lui e lei.
