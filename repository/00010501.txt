#titolo Bersani presenta il suo giovane team  - Politica
Roberto Speranza, 33 anni ma già segretario regionale in Basilicata, Alessandra Moretti, 39 anni ma già vicesindaco di Vicenza e Tommaso Giuntella, 28 anni consigliere municipale a Roma. Sono il 'team' che coordinerà il comitato di Pier Luigi Bersani, abbastanza giovani per rispondere alle accuse di un segretario circondato da 'dinosauri' ma già attivi politica. 
 "Sono capaci e esperti, perfettamente in grado di guidare una macchina complessa", li presenta orgoglioso il leader Pd alla Casa delle donne.  Il coordinatore del comitato sarà Speranza, laureato in scienze politiche ma sin da giovanissimo impegnato in politica, diventando presidente della Sinistra Giovanile, assessore a Potenza, la sua città, e poi segretario regionale. 
 Alessandra Moretti, avvocato, assessore all'istruzione a Vicenza e vicesindaco, sarà la portavoce del comitato. Moretti, già abbastanza nota in tv, appartiene al movimento dei 'giovani turchi', i bersaniani che sfidano, al fianco del segretario, Matteo Renzi sul rinnovamento del partito.     Il più giovane è Tommaso Giuntella, programmista regista con la passione per la politica e ora consigliere municipale a Roma. 
 Bersani gli ha affidato l'arduo compito di rafforzare i rapporti tra partito e società civile e lui ha intenzione di usare molto il web: "Ho idee per stare sulla rete che non èun mezzo ma io lo considero un ambiente di dialogo".     I tre sono il nocciolo duro che, spiega il segretario, "dovrà promuovere e organizzare una grande squadra per il paese". La 'macchina' che Bersani ha dato loro in mano è complessa: dovranno promuovere e coordinare i comitati in tutta Italia, organizzare i volontari, gestire la comunicazione e la raccolta fondi. 
 "Nonostante abbia chiesto la deroga per fare le primarie aperte, resta il fatto che resto il segretario del Pd ed ho doveri verso il Pd che ha doveri verso l'Italia. Per questo, durante le primarie, sarò molto impegnato a fare il segretario, può darsi che combatterò con le mani legate ma credo che sia giusto". Bersani spiega così che manterrà il suo ruolo di segretario. 
 "Siamo in un momento di caos creativo ma non mi risulta che ci siano danni". Il leader nega un calo del Partito Democratico nei sondaggi a causa del dibattito accesso in vista delle primarie. "Il mio comitato non promuoverà un coro di fans ma una squadra di protagonisti disposti a combattere la destra e i populisti e a costruire un'opzione riformista per il Governo. Per me le primarie servono a parlare di Italia e non per altri scopi". Pier Luigi Bersani, presentando il suo comitato per le primarie (Roberto Speranza, Alessandra Moretti, Tommaso Giuntella), chiarisce lo scopo delle primarie per la premiership. 
 L.ELETTORALE: BERSANI, NO A RIFORMA SENZA PARITA' GENERE  - "E' inconcepibile che, mentre si discute di riforma elettorale, su cui confermo l'impegno per fare una legge che garantisca governabilità, non si parli di un aspetto irrinunciabile: la parità di genere. E' inaccettabile la sottorappresentazione delle donne nei luoghi della politica e io non accetterò una riforma che non prevede la parità di genere". Pier Luigi Bersani spiega così la scelta della Casa internazionale delle donne per presentare il comitato elettorale. 
 GOVERNO:BERSANI,MENTE CHI DICE CHE SI PUO' GOVERNARE DA SOLI   - "La governabilità dell'Italia in tempi molto difficili passa solo da un collettivo. Chi racconta che è in grado da solo di risolvere i problemi mente. Al prossimo giro si governa in compagnia, c'é un direttore di orchestra ma c'é anche un collettivo". Pier Luigi Bersani, presentando il suo comitato per le primarie spiega come, se vincerà le elezioni, intende governare. 
 FONDI PDL: BERSANI, POLVERINI SI DOVREBBE DIMETTERE   - "La situazione politica suggerisce questo, penso proprio di sì". Così il segretario del Pd Pier Luigi Bersani replica a Ilfattoquotidiano.it alla domanda se a suo avviso Renata Polverini si debba dimettere dalla presidenza della regione Lazio.(ANSA).  
