#titolo Premiata la struttura 'impossibile' della materia - Tecnologie - Scienza&Tecnica
  Una scoperta impossibile: era stata liquidata cosi' la struttura regolare ma che non si ripeteva mai che la mattina dell'8 aprile 1982 Daniel Shechtman aveva osservato al microscopio elettronico. Ci sono voluti almeno dieci anni perche' la comunita' scientifica si accorgesse che si trattava di qualcosa di nuovo e rivoluzionario e quasi 30 perche' quell'osservazione bollata come stravagante venisse riconosciuta con il Nobel. 
Esperto di Scienza dei materiali, Shechtman e' nato in Israele, a Tel Aviv nel 1941 e si e' laureato nel 1972 nell'Istituto di Tecnologia Technion, dove insegna attualmente. 
E' stato il protagonista di una vera e propria battaglia scientifica perche', come spesso e' accaduto nella storia della scienza, Shechtman ha dovuto scontrarsi contro idee ormai consolidate da decenni. Il ''dogma'' che il ricercatore premiato oggi ha dovuto combattere era quello secondo cui i cristalli sono tali perche' la loro struttura si ripete regolarmente e sempre uguale a se stessa. Nel microscopio elettronico di Shechtman aveva invece preso forma un'immagine che andava contro ogni legge naturale: nella materia solida gli atomi sono ''incastonati'' secondo modelli estremamente rigidi e regolari, che si ripetono periodicamente e sui quali la simmetria regna sovrana. Chiunque, nel mondo scientifico, era assolutamente convinto che un cristallo potesse esistere esclusivamente grazie a questa continua ripetizione dello stesso modello. L'immagine che osservava Shechtman era invece completamente diversa perche' i ''suoi'' cristalli erano ordinati, ma non si ripetevano. 
Era una cosa considerata impossibile dai suoi colleghi e da ricercatori del calibro di Linus Pauling, due volte Nobel. La reazione e' stata talmente aggressiva da costringere Shechtman a tornare in Israele. Qui ha continuato a lavorare alla sua scoperta insieme ai colleghi Ilan Blech e Denis Gratias, con i quali ha pubblicato sulla rivista Physical Review Letters l'articolo nel quale descriveva le strutture singolari che aveva visto, i quasi-cristalli. 
L'effetto e' stato dirompente e il successo tale da costringere l'Unione Internazionale di Cristallografia a modificare la definizione di ''cristallo''. I quasi-cristalli hanno anche attratto i matematici, che hanno collegato queste strutture ad una costante irrazionale come la sezione aurea.    Dal momento in cui i quasi-cristalli sono stati riconosciuti come una realta' si e' acceso anche l'interesse da parte dell'industria. Hanno infatti caratteristiche interessanti per applicazioni in numerosi campi, primo fra tutti la messa a punto di dispositivi di nuova generazione per il risparmio energetico. Sono infatti degli ottimi conduttori di calore e alcune sperimentazioni in corso li stanno utilizzando come rivestimento per le padelle, oppure per realizzare diodi luminosi (Led) che consumino meno energia.  
