#titolo Lega perde Cassano Magnago, delusione e rabbia  - Speciale Amministrative 2012
dell'inviata Bianca Maria Manfredi 
 La Lega Nord non governa più nemmeno a casa di Umberto Bossi. A Cassano Magnago, dove il senatur è nato il 19 settembre 1941 e dove da vent'anni il sindaco porta la camicia verde, si sfideranno al ballottaggio il candidato del centrosinistra Mauro Zaffaroni e il candidato del Pdl e dell'Udc Nicola Poliseno. E l'aria che si respira fra la gente è di scoramento e soprattutto di sfiducia. La stessa che si respira a Legnano, la città del Carroccio dove al ballottaggio si sfideranno il sindaco uscente Lorenzo Vitali (Pdl, Destra e liste civiche) e Alberto Centinaio (Pd, Idv, Verdi e liste civiche). "Bossi dice 'Roma Ladrona' ma rubano pure loro" ha commentato Giacomo, pensionato, spiegando perché non è andato a votare. "Sono tutti uguali, uno vale l'altro" ha aggiunto Luigi, che chiacchierava insieme con lui nella piazza di San Magno a Legnano. Qui il 27 maggio si terrà il tradizionale palio, con sfilata storica e onori al Carroccio, che ricorda la battaglia combattuta nel 1176 dai comuni dell'Italia settentrionale, riuniti nella Lega Lombarda, contro l'esercito di Federico Barbarossa. "E per un po' - ha commentato Roberto, pensionato - sarà l'unico carroccio da queste parti". 
 "Hanno scocciato - ha proseguito Giuseppe - ci sono troppi scandali, corruzione". E giù a citare la laurea in Albania di Renzo Bossi, i lingotti d'oro presi da Francesco Belsito. La colpa di quanto è successo, secondo Stefania Federici, candidato sindaco della Lega Nord a Cassano, è anche dei giornali che hanno continuato a parlare degli scandali della Lega. "Si sente sempre la stessa cosa - ha osservato -. Noi forse siamo come gli altri ma qualcuno di noi, Bossi, ha fatto dieci passi indietro, altri sono ancora in prima fila". Il passo indietro del senatur che a Cassano Magnago ha tenuto un comizio il 2 maggio, però, pare non essere bastato. E certo non ha aiutato il fatto che la Lega sia andata alle elezioni divisa dal Pdl. Secondo il candidato sindaco del centrosinistra, Mauro Zaffaroni, comunque non sono solo gli scandali ad aver scoraggiato chi vota il Carroccio. "La Lega ha tradito i suoi elettori - ha spiegato - per quanto riguarda la difesa del territorio e della tradizione". 
 Cassano è un paese di contraddizioni, dove sono nati Umberto Bossi e il trombettiere dei Mille Daniele Carabelli; dove si può trovare una bandiera italiana fatta di bambù appesa sulla facciata di una casa da una signora che difende il suo amore per l'Italia unita e dice che sono arrivati troppi stranieri a togliere lavoro. E se si vuole mangiare la cassoeula, l'unica possibilità è prenotarla da Omar, che serve anche kebab e arancini siciliani. "Un commerciante deve vendere di tutto" ha spiegato il titolare Soliman Hesmam, egiziano con moglie mantovana. Anche con lui la gente ha parlato di politica in questi giorni, leghisti inclusi. "Dicono- ha raccontato - che non ci si può fidare di nessuno". E anche al bar Mary l'antifona dei clienti è la stessa. "Io spero che la Lega cada: vive le changement" ha detto Piero citando Francois Hollande, citazione appropriata. La Lega, in fondo, oggi ha perso la sua Bastiglia.  
