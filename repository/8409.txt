#titolo L.Stabilita': Ucina, due nuove norme a vantaggio nautica - Nautica e Sport - Mare
  (ANSA) - GENOVA, 19 DIC - Nell'ambito della Legge di Stabilita', e' stata concessa la proroga al 2020 per le concessioni demaniali marittime, lacuali e fluviali per "porti turistici, approdi e punti di ormeggio dedicati alla nautica da diporto", ed e' stato istituito presso il Ministero dei Trasporti il Registro Telematico per le unita' da diporto immatricolate. Lo ha reso noto  Ucina , esprimendo soddisfazione per le due norme contenute nel testo finale della Legge di Stabilita' predisposto per la fiducia al Senato. Ucina precisa che le due norme dovranno poi passare un veloce vaglio da parte della Camera entro la fine dell'anno. 
 ''Pur in un clima politico confuso, aggravato dalla fine convulsa della legislatura, abbiamo dimostrato ancora una volta nei fatti di essere l'Associazione che lavora per tutta la filiera, nell'interesse di tutti i settori del comparto, come sindacato della nautica - ha dichiarato il Presidente di UCINA Anton Francesco Albertoni - Cosi' continueremo a fare per rimuovere gli ostacoli burocratici e fiscali che strozzano la ripresa del mercato''. (ANSA).  
