#titolo Clini, verifiche carabinieri Noe su impianti rifiuti Lazio - Rifiuti & Inquinamento - Ambiente&Energia
  ROMA - "Il Ministro Corrado Clini, al fine di assicurare l'efficacia delle disposizioni previste dal decreto sui rifiuti di Roma e le successive misure adottate dal Commissario prefetto Sottile, ha incaricato il Nucleo Operativo Ecologico dei Carabinieri di accertare le condizioni effettive di funzionamento, e di verificare l'effettiva capacità residua, degli impianti di trattamento meccanico biologico (Tmb), di compostaggio e termovalorizzazione dei rifiuti della Regione Lazio": è quanto si legge in una nota del Ministero. 
"Le verifiche - spiega la nota del Ministro Clini - saranno finalizzate in particolare ad accertare la correttezza e la completezza delle informazioni trasmesse al Ministero dalla Regione Lazio e dalle Autorità Competenti in merito alla capacità residua di trattamento e al funzionamento degli impianti con priorità".  
Gli impianti di trattamento meccanico biologico (TMB) interessati sono: Società Ambiente Frosinone SpA di Colfelice (FR); RiDa Ambiente srl di Aprilia (LT); Centro Servizi Ambientali srl di Castelforte (LT); ARIA srl di Paliano (Roma); AMA SpA di Roma - impianti di via Salaria e di Rocca Cencia; E Giovi srl di Roma - Malagrotta 1 e 2. I termovalorizzatori sono: Società E.P. Sistemi SpA e Mobil Service di Colleferro (RM) e la Società ARIA srl - San Vittore del Lazio (FR).  
