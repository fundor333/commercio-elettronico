#titolo Assoambiente, no a posticipo versamenti Tares - Rifiuti & Inquinamento - Ambiente&Energia
     (ANSA) - ROMA, 22 GEN - Lo slittamento di tre mesi per il
versamento della nuova imposta sui rifiuti (Tares) creera'
''gravi ripercussioni finanziarie'' per le aziende che si
occupano della nettezza urbana, le quali ''vedranno
ulteriormente posticipati i pagamenti da parte dei Comuni''. A
lanciare l'allarme e' Fise Assoambiente, l'associazione che in
Confindustria rappresenta le aziende operanti nel settore della
gestione dei rifiuti, contraria alla disposizione approvata dal
Senato che posticipa da aprile a luglio la data di versamento
della prima rata della Tares.    ''La situazione di emergenza della raccolta e gestione dei
rifiuti rischia di estendersi all'intero territorio nazionale'',
avverte Assoambiente. La misura si somma ai ''cronici ritardi
nei pagamenti da parte della Pubblica amministrazione'' e alla
''stretta creditizia imposta dal sistema bancario'', spiega
l'associazione. Per questo ''e' facile prevedere immediate
ripercussioni sotto il profilo della salvaguardia degli attuali
livelli occupazionali del settore e, di conseguenza, sulla
salubrita' dell'ambiente e qualita' dei servizi erogati ai
cittadini''.    Contro il posticipo del versamento dell'imposta si era
espresso nei giorni scorsi il presidente dell'Anci, Graziano
Delrio, che in una lettera inviata al Sottosegretario alla
Presidenza del Consiglio Antonio Catricala' aveva chiesto ''un
intervento normativo urgente volto ad eliminare il posticipo del
pagamento della Tares''. (ANSA).
