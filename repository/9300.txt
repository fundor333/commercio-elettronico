#titolo Shell sospende perforazioni in Alaska - Energie Tradizionali - Ambiente&Energia
 
            
            ROMA - Shell ha annunciato la decisione di abbandonare per il
2013 i propri piani di estrazione del petrolio al largo delle
coste dell'Alaska, nell'Artico. Il gigante petrolifero
ango-olandese ha preso la decisione ''per dare tempo e
assicurare che le attrezzature siano pronte'', ha reso noto
Marvin Odum, presidente di Shell, aggiungendo che ''l'Alaska
resta per l'azienda una regione ad alto potenziale sul lungo
termine''.    Moderata soddisfazione viene espressa da Greenpeace,
impegnata da tempo in una campagna che ha visto finora oltre 2,7
milioni di persone firmare la petizione savethearctic.org per
chiedere di fermare le perforazioni petrolifere nell'Artico, e
secondo cui questa ''e' la prima cosa giusta che fa Shell in
Alaska''.    ''La reputazione di Shell come miglior azienda del settore -
afferma Giorgia Monti, responsabile campagna mare di Greenpeace
- e' stata messa a dura prova da una serie di disavventure e
disastri mancati. Segno che anche chi si crede il migliore ha
difficolta' nelle trivellazioni nell'Artico''.    Meno di due mesi fa, ricorda Greenpeace, il naufragio della
piattaforma petrolifera Kulluk della Shell vicino all'isola di
Kodiak in Alaska, un paradiso di biodiversita', ''ha dimostrato
chiaramente che queste operazioni sono troppo rischiose''.    ''Adesso Obama deve fermare per sempre ogni trivellazione in
Artico, non solo per salvare un ecosistema cosi' fragile  e
prezioso e le comunita' che da esso dipendono, ma per mandare un
segnale deciso alle altre nazioni: e' tempo di fermare la nostra
dipendenza dai combustibili fossili'' conclude Monti.    Greenpeace conclude ricordando che a essere minacciato dalle
trivelle e' anche il Mediterraneo, dove Shell ha progetti di
trivellazioni dal Canale di Sicilia al Mar Ionio.
