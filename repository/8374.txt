#titolo 2 attentati e 18 vittime nel sud-est e  a Kabul - Mondo
KABUL - L'attentato suicida realizzato ad uno dei due ingressi del ministero della Difesa a Kabul ha avuto un bilancio preliminare di nove morti, sette civili e due soldati afghani, ed almeno una decina di altri feriti. Lo hanno riferito fonti dello stesso ministero. L'operazione è stata immediatamente rivendicata dai talebani che in un comunicato l'hanno attribuita ad un "martire" di nome Muhammad Kandahari. Oggi a Kabul è in visita il segretario alla Difesa americano Chuck Hagel. 
 Da parte sua il portavoce del ministero della Difesa afghano, generale Zahir Azimi, ha detto conversando con i giornalisti sul luogo dell'attentato che il kamikaze ha utilizzato una bicicletta per trasportare la carica esplosiva fino all'entrata dell'edificio. L'attentato è avvenuto verso le 9 locali, poche ore dopo cioé l'arrivo a Kabul del segretario alla Difesa americano Chuck Hagel. Non è chiaro se Hagel si trovasse all'interno del ministero al momento dell'esplosione. Fonti americane hanno detto che era "impegnato in una colazione di lavoro che non è stata interrotta" senza precisare però dove. Da parte sua un portavoce dell'Isaf ha confermato la dinamica dell'attentato, precisando che nessun militare straniero della Coalizione internazionale è stato coinvolto direttamente. Nessuna conferma inoltre da parte di questo portavoce sulla notizia che all'interno del ministero era in corso una riunione con la partecipazione di ufficiali Isaf.  
