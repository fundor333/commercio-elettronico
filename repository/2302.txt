#titolo Energia: workshop Terni Research su occasioni industria verde  - Rinnovabili - Ambiente&Energia
  TERNI - La comunità finanziaria e industriale a confronto sul tema Rinnovabili, efficenza energetica, waste management, green startup alla sfida dell'internazionalizzazione in occasione dell'evento corporate del gruppo Terni Research, azionista di riferimento di TerniEnergia e di Italeaf ("startupper company" nazionale focalizzata sul settore della green economy) in programma domani a partire dalle 9.15 a Milano. L'appuntamento, ospitato nel parterre di Borsa italiana, in piazza Affari, è infatti dedicato al tema "Nuove occasioni per l'industria verde italiana".  
Vedrà la partecipazione - è detto in un comunicato di Terni Research - dei manager di TerniEnergia, di Italeaf e di relatori indipendenti, che arricchiscono il convegno con testimonianze, ricerche e studi definiti molto attesi dalla business community italiana. TerniEnergia, green company società quotata sul segmento Star di Borsa Italiana, aggiornerà la comunità finanziaria e industriale sui contenuti del suo piano industriale, mentre Italeaf, che si appresta ad aprire le propria attività a sostegno di green startup con l'intento di agevolarne l'evoluzione in attività con propensione al raggiungimento di dimensioni e caratteristiche industriali, presenterà il suo piano di sviluppo e di crescita nel comparto ambientale. 
  
Da domani alle 9 sarà inoltre online il portale www.italeaf.com nel quale sarà possibile pubblicare progetti, idee e attività che si candidano ad assumere una dimensione industriale e intendono localizzarsi negli spazi della Società, contribuendo a creare il primo polo italiano della green economy. All'aggiornamento sulle prospettive industriali e finanziarie del settore delle energie rinnovabili e della "circular economy", si aggiunge un panorama sul settore dell'industria sostenibile, anche a livello internazionale, considerandone le reali ricadute economiche e finanziarie e le opportunità per gli investitori.  
L'evento - sottolinea ancora Terni Research - sarà anche l'occasione per la presentazione del progetto sulle nuove forme del paesaggio industriale italiano, curato dal Dipartimento di Architettura e Pianificazione del Politecnico di Milano che ha elaborato una strategia di rigenerazione architettonica e ambientale dell'area produttiva di Nera Montoro, in Umbria, dove il Gruppo Terni Research ha il suo headquarter. All'evento parteciperà anche VedoGreen, il portale web definito punto di riferimento per la finanza internazionale nel quale gli investitori green hanno la possibilità di scegliere i business model più appetibili e monitorare i trend e le novità del settore, ed EnVent Independent Financial Advisor, autore di una ricerca sulle tendenze all'aggregazione e al consolidamento dell'industria verde a livello internazionale.  
