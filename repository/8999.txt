#titolo Due asteroidi visitano la Terra - Spazio & Astronomia - Scienza&Tecnica
  Due asteroidi 'visitano' la Terra a distanza di qualche giorno l'uno dall'altro. Mentre l'asteroide 2013 EC ha salutato la Terra il 4 marzo dalla stessa distanza della Luna, un altro asteroide è in fase di avvicinamento. 
Chiamato 2013 Et, "il sasso cosmico ha un diametro di circa 100 metri ed è stato scoperto solo ieri dal programma di ricerca dell'università dell'Arizona Catalina Sky Survey", spiega l'astrofisico Gianluca Masi, curatore scientifico del Planetario di Roma e responsabile del Virtual Telescope. L'asteroide raggiungerà la minima distanza dalla Terra il 9 marzo prossimo, alle 13,09 (ora italiana). Passerà "a poco meno di un milione di chilometri dalla Terra. Circa 2,5 volte la distanza della Luna", prosegue Masi.  
"Naturalmente - osserva l'astrofisico - è una distanza di tutta sicurezza, non vi è alcun rischio di collisione con il nostro pianeta". Ma per gli appassionati "sarà bello individuare l'oggetto in rapido movimento, mentre attraversa i cieli invernali". Il Virtual Telescope offrirà una sessione gratuita di osservazioni il giorno 8 marzo alle ore 20,00. 
Molto più piccolo, del diametro di circa 20 metri, l'asteroide 2013 Ec si è avvicinato invece al nostro pianeta a una distanza di circa 370.000 chilometri, simile alla distanza fra la Terra e la Luna.  
