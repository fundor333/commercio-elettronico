#titolo Italia 150: viaggio in storia con mostra consiglio Umbria - Italia 150
  Permette di fare un "viaggio" ben documentato e ricco di storia e curiosità la visita alla mostra  "Arte e  patriottismo nell'Umbria del Risorgimento"  allestita a Palazzo Cesaroni su iniziativa del Consiglio regionale,  nell'ambito delle celebrazioni del 150esimo dell'Unità d'Italia. Inaugurata il 29 ottobre, rimarrà aperta fino al 20  dicembre prossimo. Propone una scelta di "testimonianze" storiche e artistiche - spiega il Consiglio in una nota -  che fanno riemergere in maniera viva una parte della storia regionale ricca di grande passione e impegno civile.  Tante istituzioni locali e culturali, famiglie e collezionisti privati hanno messo a disposizione i propri reperti  più significativi e preziosi per offrire un'occasione, forse irripetibile, per avere una visione d'insieme della  storia risorgimentale umbra. Si copre un arco temporale che va dal 1849 al 1870, con la riproposizione dei contenuti  delle celebrazioni in Umbria del 1911 e del 1961. Oltre 200 i frammenti di memoria esposti: cinquanta tra dipinti,  sculture, disegni e incisioni; cimeli (bandiere, divise, fucili), e oltre centocinquanta documenti che raccontano il  contributo al Risorgimento offerto dall'Umbria e dai suoi protagonisti. Un ricco catalogo della casa editrice Effe  Fabbri, ne illustra i contenuti. La mostra è organizzata in quattro sezioni. La prima "Scene dalla primavera dei  popoli: gli umbri e la Repubblica romana" presenta con opere d'arte e documenti il contributo che i nostri patrioti  (da Francesco Guardabassi a Nicola e Giuseppe Danzetta, Ariodante Fabretti, Colomba Antonietti, Zeffirino Faina,  Giovanni Pennacchi) hanno dato ad eventi come la istituzione della Repubblica romana del 1849. Il ruolo che ebbero  fu così rilevante che dopo il fallimento dell'impresa, il manoscritto della Costituzione romana fu messo in salvo  dall'umbro Giovanni Pennacchi che, insieme al perugino Ariodante Fabretti, era stato segretario dell'assemblea  costituente. Nella seconda sezione "I tragici fatti di Perugia del 20 Giugno 1859 e l'Umbria dei plebisciti" si  espongono - fra le tante opere - noti acquerelli, che narrano la terribile repressione dei mercenari svizzeri al  soldo del potere temporale del papa contro i sussulti di libertà dei perugini. Oltre alla ricca documentazione sullo  svolgimento del plebiscito nella nostra regione che sancì l'adesione allo stato unitario. La terza sezione "Gli  umbri dalla guerra regia alla guerra di popolo" racconta con dipinti e documenti, anche in questo caso spesso  inediti o poco noti, la partecipazione dei nostri patrioti alle grandi battaglie risorgimentali (Custoza, Mentana,  Campagna romana). La quarta sezione, infine "Le celebrazioni della nuova Umbria 1911-1961", racconta come la nostra  regione celebrò i primi due anniversari, con dovizia di particolari e di documenti del tutto sconosciuti alle nuove  generazioni". L'iniziativa è stata curata da un team di esperti coordinati da  Massimo Duranti  e composto da  Domenico  Cialfi ,  Alessandra Migliorati ,  Claudia Minciotti   Tsoukas ,  Antonella Pesola ,  Mario Squadroni . "Arte e patriottismo  nell'Umbria del Risorgimento" resterà aperta al pubblico fino a martedì 20 dicembre: dal lunedì al sabato mattino  10-13, pomeriggio 15-18.30; domenica e festivi solo al mattino dalle 10.00 alle 13.00. Sono previste visite guidate  per le scuole (prenotazioni: 0755763368/3219) e visite guidate a richiesta (almeno 15 persone-prenotazioni:  0755763323/3203).     
