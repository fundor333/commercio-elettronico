#titolo Terremoto di magnitudo 4,8 in Garfagnana - Terra e Poli - Scienza&Tecnica
  Un terremoto di magnitudo 4,8 è avvenuto in Garfagnana, a circa 35 chilometri a Nord di Lucca. Il sisma è avvenuto in una zona montuosa del versante toscano dell'Appennino, al confine con la provincia di Modena. 
I comuni più vicini all'epicentro sono Castiglione Garfagnana, Villa Collemandina, Pieve Fosciana e Fosciandora. 
Secondo i dati dell'Istituto Nazionale di Geofisica e Vulcanologia (Ingv) è stato un terremoto abbastanza superficiale, avvenuto a circa 15 chilometri di profondità, come è abbastanza caratteristico di questa zona dell'Appennino. Proprio perchè così poco profondo, il terremoto è stato avvertito in un'area piuttosto estesa, che comprende l'intera Pianura Padana. 
A generare il terremoto è stato un meccanismo appena un po' più complesso rispetto a quelli comuni nell'Appennino. Un meccanismo diverso rispetto a quello all'origine del terremoto dell'Aquila del 6 aprile 2009. ''Tutto l'Appennino è in estensione'', spiega il funzionario di sala sismica dell'Ing), Alberto Michelini. 
Vale a dire che tutto l'Appennino risente della spinta della placca Africana contro la placca Europea e questo genera un movimento di tipo estensionale nella direzione che va da Sud-Est a Nord-Ovest. Da questo movimento, osserva Michelini, ''ci aspetteremmo faglie simili a quella del terremoto dell'Aquila del 2009''. 
Tuttavia nelle zone marginali dell'Appennino, come quella in cui è avvenuto il terremoto del 24 gennaio, possono crearsi quelli che i sismologi definiscono ''svincoli''. In questi casi la faglia non è piu' di tipo estensionale, ma trascorrente: le masse rocciose si spostano orizzontalmente l'una rispetto all'altra.  
''Fortunatamente - prosegue Michelini - la scossa non è stata particolarmente violenta: ''in Califonia o in Giappone, dove c'è una tradizione di edilizia antisismica, avrebbe fatto solletico. Purtroppo da noi la situazione è diversa e il patrimonio edilizio spesso non e' altrettanto adeguato''. 
Quello che secondo i sismologi vale la pena sottolineare è che l'ultimo grande terremoto avvenuto in quest'area risale al 7 settembre 1920, con una magnitudo stimata di 6,5. In quell'occasione, prosegue, furono coinvolti numerosi paesi della zona e i moti furono complessivamente piu' di 300. Prima di allora non si ricordano terremoti rilevanti. Ma il terremoto del 1920 ha lasciato nella Garfagnana un ricordo vivissimo, al punto che il terremoto di magnitudo 4,6 del 1985 fece immediatamente temere una scossa più forte, confrontabile a quella di 65 anni prima. Questo portò alla decisione di far evacuare la zona e oltre 100.000 persone lasciarono le loro case. Ma la scossa piu' forte non arrivo' e gli esperti finirono sotto processo per procurato allarme. Il terremoto avvertito dal Trentino alla Liguria 
Il terremoto è stato avvertito in una vasta area, che oltre alla Toscana e all'Emilia Romagna si estende dal Trentino alla Liguria, fino alla costa adriatica. Il maggior numero di segnalazioni è arrivato all'Inv da Firenze e Pisa, ma anche da molte zone dell'Emilia e da Milano.  
Le segnalazioni vengono raccolte tramite il sito internet 'Hai sentito il terremoto' dell'Ingv, nato per monitorare in tempo reale gli effetti dei terremoti italiani e per informare la popolazione sull'attività sismica. La sua realizzazione, spiega l'Ingv, è resa possibile grazie al contributo di ogni persona che, compilando un questionario online descrive la propria esperienza.  
La scossa è stata avvertita in maniera abbastanza forte in tutta l'area toscana più vicina all'epicentro ma anche in Emilia Romagna. Sul sito dell'Ingv sono arrivate segnalazioni anche da Rimini, dove il terremoto è stato avvertito ma in modo leggero. Sono arrivate segnalazioni di una scossa leggera anche da Trento, dal Veneto, soprattutto da Verona e Vicenza, dalla Lombardia soprattutto da Milano, dal Piemonte, in particolare dall'area di Asti. La scossa è stata avvertita anche sulla costa ligure, per esempio nell'area di Savona. I questionari arrivati dall'Umbria  e dalle Marche dicono invece che la scossa si è sentita in modo molto leggero o addirittura impercettibile. 
   
