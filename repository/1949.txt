#titolo Corte Ue: si può vietare ritrasmissione programmi Tv su web - Giustizia e diritti civili - ANSA Europa
  BRUXELLES - Le emittenti televisive possono vietare la  ritrasmissione via internet  dei loro  programmi  da parte di un'altra societa'. Tale ritrasmissione costituisce, a talune condizioni, ''una comunicazione al pubblico'' delle opere e deve essere autorizzata dal loro autore. Lo stabilisce la  Corte Ue di Lussemburgo  in una sentenza relativa ad una causa in cui varie tv commerciali britanniche si sono opposte alla Tvc per la diffusione che questa realizza via Internet, e pressoche' in tempo reale, dei loro programmi.       
   
 Secondo quanto scrive la Corte Ue ''il diritto dell'Unione  e' volto ad instaurare un livello elevato di protezione a favore degli autori di opere, consentendo loro di ottenere un  adeguato compenso  per l'utilizzazione di queste ultime, in particolare in occasione di una comunicazione al pubblico. A tal fine, gli autori hanno un  diritto esclusivo  di autorizzare o di vietare qualsiasi comunicazione al pubblico del loro lavoro''.  
   
 Secondo la Corte quando un'opera e' oggetto di molteplici utilizzi, ogni sua trasmissione o ritrasmissione con l'utilizzo di uno specifico mezzo tecnico, deve essere in linea di principio autorizzata individualmente dal suo  autore . Di conseguenza, dato che la messa a disposizione delle opere tramite la ritrasmissione su  Internet  di una radiodiffusione televisiva terrestre viene effettuata con un mezzo tecnico diverso da quello della comunicazione originale, questa ritrasmissione deve essere soggetta all'autorizzazione degli autori delle opere ritrasmesse quando queste sono comuni. 
   
    
