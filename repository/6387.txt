#titolo Smog: studio, allarme inquinamento per lavoratori aeroporti - Ambiente ed energia - ANSA Europa
     (ANSA) - BRUXELLES, 31 GEN - Allarme inquinamento per i
lavoratori degli aeroporti, che ogni giorno in media respirano
molto piu' particolato rispetto ad un vigile in mezzo al
traffico nelle ore di punta in citta'. E' quanto emerge da uno
studio presentato oggi dalla ong danese 'Ecological Council', in
una conferenza al Parlamento europeo.  
  Secondo i dati, la media massima di particelle ultrafini
rilevata in mezzora di lavoro di un addetto ai bagagli
nell'aeroporto della capitale danese corrisponde ad oltre il
doppio dell'esposizione massima registrata sulle strade urbane
piu' trafficate. Gli addetti ai bagagli in aeroporto inalano 25
volte la quantita' di particelle ultrafini che respira un
normale impiegato d'ufficio, con alcuni operatori aeroportuali
che arrivano anche a cinquanta volte di piu'. L'esposizione
negli scali aerei varia a seconda del compito, ma anche delle
diverse fasi della giornata. Secondo Kaare Press Kristensen,
ingegnere civile dell'ong danese ''dall'analisi emerge
chiaramente come sia i motori dei velivoli, sia i motori diesel
dei mezzi della manutenzione, incidano in maniera importante su
particelle sottili e ossidi di azoto''. Il problema smog nei
luoghi di lavoro ''e' ancora sotto esame a livello europeo'' ha
spiegato l'eurodeputato danese Soren Sondergaard. Di qui
l'appello all'Europarlamento di Henrik Bay-Clausen, del
sindacato danese 3F: ''Il problema e' grave e dobbiamo agire,
non solo in Danimarca o Gran Bretagna''. (ANSA)
           
