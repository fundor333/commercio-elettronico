#titolo Obama conta su Michelle - Mondo
Michelle puo' essere la carta vincente di Barack Obama, il presidente degli Stati Uniti che punta ad essere rieletto.     Sorridente, capace di parlare alle famiglie americane, impegnata nella lotta all'obesita e al bullismo, la First Lady, potrebbe essere molto utile a recuperare consensi per il marito, a umanizzare la sua figura, in vista della difficile battaglia elettorale che lo attende nei prossimi 13 mesi e mezzo, fino ai primi di novembre 2012.     Ne e' convinto Jim Messina, il responsabile di Obama for America, l'organizzazione elettorale supertecnologica che ormai da mesi sta lavorando in tutto il Paese per riportare Obama alla Casa Bianca. 
 ''La First Lady - spiega Messina - ha il potere di giocare un ruolo unico come ambasciatrice del presidente. Ha ottenuto grandi successi quando segui' Obama lungo tutto il Paese, nella campagna elettorale del 2008, e ci aspettiamo che la sua presenza sia di nuovo decisiva in vista del voto del 2012''.     Gia' in questi mesi, Michelle non s'e' certo risparmiata: a partire dal 15 maggio scorso ha partecipato a 18 iniziative serali di fundraising, di raccolta fondi, comprese due l'ultima settimana.     All'epoca della scorsa elezione, Michelle venne messa sott'accusa per una frase forse infelice, ma che e' stata decisamente strumentalizzata. Commentando uno dei voti alle primarie che sancirono il successo del marito, disse che ''per la prima volta'' nella sua vita si sentiva ''orgogliosa del suo Paese''. 
 Una frase per cui venne crocifissa dalla destra, che l'accusava di scarso patriottismo. Piu' avanti, l'estate del 2010, porto' le figlie in una vacanza in Spagna, in un mega-resort vicino a Marbella. Roba da sceicchi, che strideva in modo eccessivo con la crisi economica che affligge l'America. Anche allora i conservatori non le diedero tregua. Ma da quel giorno, Michelle ' la tosta' non ha sbagliato un colpo, buttandosi a capofitto su battaglie molto sentite tra le famiglie americane. 
 Dando il buono esempio, piantando un orto nei giardini della Casa Bianca, Michelle ha lottato a favore del cibo sano e fresco. Combattendo la sua crociata contro l'obesita, e' riuscita a convincere perfino il gigante del fast food, Mc Donald's a inserire pezzi di frutta nel suo celebre happy meal, il pasto piu' amato dai bambini di tutto il mondo.      Nei mesi scorsi, le pasionarie dei Tea Party, Sarah Palin e Michelle Bachmann hanno cercato di metterla in difficolta', attaccando una sua campagna contro l'eccessivo consumo di merendine nelle scuole. 
 ''La Casa Bianca non puo' decidere cosa le mamme americane devono mettere nel cestino dei figli'', sbraito' la Bachmann. Ma era come difendere il diritto dei genitori a rovinare la salute ai figli. Cosi' in pochi le diedero retta. Nel frattempo, noncurante delle critiche, Michelle e' riuscita a conquistare la fiducia delle donne americane con una serie di gesti dal significato fortemente simbolico, solo apparentemente casuali. Basti pensare a quando, questa estate, e' stata beccata, chissa' sino a che punto in modo casuale, a spingere un carrello della spesa in uno dei ipermercati piu' popolari di Washington. Un messaggio chiarissimo di vicinanza e solidarieta' a tutte le  casalinghe d'America, che Barack Obama spera possa funzionare per catturare un po' di voto femminile.  
