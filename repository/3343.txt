#titolo Magia su web, 'trova la tua strada per Oz' - Tecnologia e Internet
Dopo il Cirque du Soleil, arriva un'altra magia sul web. In attesa del film 'Il grande e potente Oz' - il fantasy diretto da Sam Raimi con protagonista James Franco che uscira' nei cinema Usa l'8 marzo e in Italia un giorno prima - ecco un esperimento sul web, in stile videogioco, che ha per tema la storia del celebre Mago. 'Trova la tua strada per Oz' e' il titolo del viaggio onirico in Rete, in 3D, arricchito di effetti sonori. 
 Un esperimento possibile grazie a Chrome, il browser di Google, in collaborazione con Disney che produce il fantasy e Unit9. Seguendo il sentiero di Oz, mago di un piccolo circo itinerante nel Midwest, negli Stati Uniti, si puo' interagire con la storia e personalizzarla: si puo' comporre musica, scattare una foto ricordo e creare un film con uno zootropio. Sulla strada per Oz si trova anche un tornado: se si supera, si completa il viaggio e si ha accesso ad un video esclusivo del film. 
 Per vivere al meglio questa esperienza a meta' tra il fantasy e la tecnologia bisogna usare un computer di ultima generazione. E si puo' replicare su tablet e smartphone grazie alla versione piu' recente di Chrome sui dispositivi Android, iPhone o iPad. La cabina per le foto ricordo e lo zootropio sono stati creati con la funzionalita' getUserMedia di WebRTC che permette alle pagine web di accedere alla webcam e al microfono del computer (previa autorizzazione). Il viaggio sulla strada di mattoni gialli e' su www.findyourwaytooz.com. Un esperimento simile, di interazione con gli utenti e' stato messo in Rete pochi mesi fa da Google in collaborazione con gli artisti-funamboli del Cirque du Soleil.  
