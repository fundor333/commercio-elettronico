#titolo Capua, il Web un'arma a doppio taglio  - Ricerca e Istituzioni - Scienza&Tecnica
  Il web puo' essere considerato come un'arma a doppio taglio per la scienza e la ricerca: da un lato aiuta la condivisione e la circolazione delle informazioni mentre dall'altra può favorire il diffondersi di allarmismo e false verita'. Lo ha detto Ilaria Capua, virologa dell'Istituto Zooprofilattico Sperimentale delle Venezie (Izsv), nella presentazione del canale Ansa Scienza e Tecnica. 
''Il web è un utile strumento per la condivisione delle informazioni e per la ricerca di competenze specifiche, soprattutto oggi che nella scienza si ha una sempre maggiore specializzazione'', afferma la virologa, finita sotto i riflettori dei media mondiali per aver pubblicato i dati sulle mutazioni di tutti i virus influenzali in modo che fossero liberamente accessibili in tutto il mondo e non a disposizione di pochi laboratori, una scelta ''ovvia e di buon senso'', ricorda Capua. 
Internet è però come un'arma a doppio taglio: oltre a essere uno strumento utile al servizio del ricercatore, puo' essere anche un veicolo di falsità. ''Sul web si puo' trovare di tutto - ammonisce la virologa - ci sono persone che alimentano il panico e mettono in dubbio le verità scientifiche, altri che propongono rimedi improbabili''.  
