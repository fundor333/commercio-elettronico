#titolo Esperta, da cure emofilia 'su misura' risparmio per Ssn - Speciali ed Eventi - Salute e Benessere
  VARSAVIA - Terapie personalizzate e farmaci di terza generazione per la cura dell'emofilia possono avare un costo piu' elevato nell'immediato ma, nel lungo termine, si rivelano un risparmio per la societa' e il Servizio sanitario nazionale. A sottolinearlo, in occasione del congresso europeo sull'emofilia in corso a Varsavia, e' l'ematologa Elena Santagostino, responsabile del centro emofilia e trombosi 'Angelo Bianchi Bonomi' di Milano. 
   ''Utilizzando i farmaci di terza generazione - spiega l'esperta - si fa un investimento economico all'inizio, dal momento che tali molecole possono costare anche il doppio rispetto a farmaci degli anni precedenti, ma il risparmio finale sara' notevole''. Con tali farmaci innovativi si possono infatti evitare le complicanze della malattia: ''Il che significa - sottolinea l'ematologa - meno ricoveri, meno interventi chirurgici, meno protesi, meno assenze dal lavoro e dosaggi minori di farmaci''. Tutto cio' con un risparmio economico notevole, dal momento che il costo per le terapie di un paziente emofilico senza complicanze e' di circa 100-200 mila euro l'anno, mentre in presenza di complicanze tale costo puo' salire anche a due milioni di euro ogni anno. 
   Il costo iniziale, commenta l'esperta, ''si traduce quindi alla fine in un grande vantaggio e risparmio, ma il rischio in questo periodi di crisi e' che le Regioni decidano di non garantire i farmaci di terza generazione''. La conseguenza di cio', gia' visibile in alcune realta', e' l'aumento del fenomeno del pendolarismo delle cure, con paziente che si spostano verso quelle regioni dove i farmaci piu' efficaci sono garantiti.   
