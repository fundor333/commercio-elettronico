#titolo Pd vince tranne Parma, parte corsa 2013  - Speciale Amministrative 2012
Di Cristina Ferrulli 
 ROMA - I funerali a Mesagne e i soccorsi in Emilia Romagna dopo il terremoto consigliano di rinviare i festeggiamenti. Ma non di cantare vittoria: "Abbiamo vinto senza se e senza ma", afferma perentorio Pier Luigi Bersani che si affida ai numeri per stroncare chi misura l'esito delle elezioni solo in base alla conquista di Parma da parte del movimento di Grillo. Certo la sconfitta a Parma brucia ma nell'affermazione in 92 comuni su 177, di cui 14 capoluoghi di provincia su 26, il Pd e il centrosinistra vedono le basi per dare le carte in vista delle elezioni politiche del 2013. Se, ancora una volta, il Pd può trarre una lezione dal voto é che, quando si divide, come a Palermo ma anche a Cuneo o Belluno, perde mentre quando si compatta, gli elettori sembrano scegliere il centrosinistra. E la 'foto di Vasto' che fa storcere il naso ai moderati del Pd, in realtà, come si affrettano a sottolineare Di Pietro e Vendola risulta vincente tra gli elettori anche in realtà tradizionalmente di centrodestra: è successo così in una delle roccaforti del berlusconismo, Monza, in feudi della Lega, come Como, e in città dove il centrosinistra non vinceva da tempo, come Lucca e Rieti. Tra i nove comuni strappati al centrodestra, manca Parma che Bersani depenna come una "non vittoria" perché "la destra, dopo 15 anni di governo, ha perso e si è rimpannuciata dietro Grillo".  
 Ma che in realtà offusca la nettezza del risultato e apre un terremoto nel Pd locale con la presentazione di dimissioni da parte del segretario provinciale Roberto Garbi. Ma, invece di liquidare il 'M5S' come antipolitica, Bersani preferisce lanciare la sfida in vista del 2013: "Penso che alle elezioni politiche si presenterà anche il Movimento 5 Stelle che dovrà risolvere alcuni problemi di proposta. C'é un punto inevaso anche da Grillo: il lavoro che è il terreno su cui è necessario confrontarci". E colpisce che l'accusa di qualunquismo venga rivolta dal leader Pd ad una destra, diventata "un vuoto d'aria in cerca d'autore" e non ai "nuovi movimenti" che "diventeranno un partito se vogliono dare un aiuto al Paese". D'altra parte, nell'incognita-alleanze del 2013, il cantiere é aperto e quindi, come ammette Di Pietro, Beppe Grillo può essere un interlocutore. E il rinnovamento, anche della classe dirigente, sarà un passaggio necessario. Su questo continua a battere Matteo Renzi chiedendo di nuovo le primarie per la premiership e infastidendo Bersani. "Se gli alleati vorranno, non ci sono problemi a fare le primarie e quanto al rinnovamento é vero che servono forze fresche ma farei presente che a Monza abbiamo vinto con una persona sperimentata che ha una sessantina d'anni e che il nuovo primo ministro francese è capogruppo dal 96'". Per non parlare di Francois Hollande, di cui Bersani spera di seguire le orme in Italia.  
