#titolo Crisi: Tajani, serve riflessione su vincoli Patto stabilita' - Altre news - ANSA Europa
     (ANSA) - BRUXELLES, 11 MAR - E' ''necessario aprire una
riflessione sull'interpretazione dei vicoli del Patto di
stabilita' e crescita'' perche' altrimenti c'e' il rischio ''di
alimentare la spirale recessione-aumento di deficit e debito''. Questa la posizione espressa oggi dal vicepresidente della
Commissione europea responsabile per la politica industriale,
Antonio Tajani, in occasione della sua missione ad Atene a pochi
giorni dalla riunione del vertice Ue chiamato a cercare maggiore
equilibrio tra austerita' e crescita. Tajani, in un discorso tenuto nella capitale greca e diffuso
anche a Bruxelles, ha sottolineato che ''non investire in
innovazione e infrastrutture o far fallire le imprese per
ritardi di pagamento porta inevitabilmente a peggiorare i
conti''. Per questo lo stesso Tajani e il collega responsabile
degli affari economici Olli Rehn stanno esaminando possibili
opzioni per permettere agli Stati membri di pagare al piu'
presto gli arretrati alle imprese nel rispetto delle norme Ue.    Parlando davanti a una platea composta dai rappresentanti di
oltre 600 imprese europee e alla presenza del premier greco
Antonis Samaras, il vicepresidente dell'esecutivo Ue ha quindi
posto l'accento sulla necessita' di dimostrare, da parte delle
istituzioni Ue, una ''forte volonta' di cambiamento''. Per
affrontare la crisi, ha osservato, ''bisogna uscire dai dogmi ed
essere capaci di uno sguardo nuovo''. Un contesto nel quale, per
Tajani, occorre anche una vera politica industriale europea che
affianchi ''rapidamente'' al Fiscal compact e al ruolo
dell'Ecofin, un Industrial compact e il rafforzamento del
Consiglio competitivita'.(ANSA).
