#titolo I fisici italiani del Cern ricevuti al Quirinale  - Ricerca e Istituzioni - Scienza&Tecnica
  Il presidente della Repubblica, Giorgio Napolitano, ha ricevuto al  Quirinale una rappresentanza di trenta ricercatori italiani dell'Istituto Nazionale di Fisica Nucleare (Infn) e del Cern di Ginevra che hanno contribuito alla scoperta del bosone di Higgs. Sono intervenuti il Presidente dell'Infn, Fernando Ferroni, e la portavoce internazionale dell'esperimento Atlas, Fabiola Gianotti. Il Capo dello Stato ha quindi rivolto un indirizzo di saluto ai presenti. 
Per i ricercatori il sostegno del presidente della Repubblica al mondo della ricerca dovrebbe essere un modello per le altre istituzioni. ''Il presidente della Repubblica è venuto a trovarci al Cern prima delle scoperte - ha detto il fisico Guido Tonelli, che fino alla fine del 2011 ha coordinato l'esperimento Cms - ed ora ci ha mandato una bellissima lettera. Il modo in cui il presidente in questo modo incoraggia la ricerca e' molto importante, specialmente per i giovani''. Secondo Tonelli ''In Italia si dovrebbe fare un patto su ricerca e arte che, indipendentemente dalle alternanze al governo, vanno salvaguardate e utilizzate a pieno perche' sono fonte di sviluppo''. Se la fisica italiana e' ai primi posti al mondo, ha aggiunto, è perchè ''tutto il sistema funziona: a partire dalle universita', che formano ottimi studenti, a un ente come l'Infn, agile ed efficace e ha un'ottima tradizione, da Fermi a Rubbia a Cabibbo''.  
Anche per Fabiola Gianotti ''è un grande onore, e un privilegio essere ricevuti dal presidente Giorgio Napolitano, che ci e' sempre stato molto vicino. E' anche un segno, ha aggiunto, di come gli italiani impegnati nella ricerca fondamentale siano a cuore al presidente della Repubblica''.  
Nel corso dell'incontro il presidente Napolitano ha consegnato le onorificenze di Grande Ufficiale dell'Ordine al Merito della Repubblica Italiana a Sergio Bertolucci, direttore della ricercadel  Cern, e a Fabiola Gianotti; e di Commendatore a Fernando Ferroni, a Oscar Adriani, co-portavoce internazionale dell'esperimento LHCf; Pierluigi Campana, portavoce internazionale dell'esperimento LHCb; Simone Giani, portavoce internazionale Esperimento Totem; Paolo Giubellino, portavoce internazionale dell'esperimento Alice; Guido Tonelli.  
