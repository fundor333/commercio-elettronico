#titolo Clini, combustibili da cementifici contro emergenza rifiuti - Rifiuti & Inquinamento - Ambiente&Energia
  MODENA - ''Non condivido la decisione della Commissione Ambiente della Camera, che ha espresso un parere contrario non vincolante sull'impiego di combustibile derivato dai rifiuti nei cementifici, in sostituzione in particolare del petcoke''. Lo ha detto a Confindustria Modena il ministro dell'Ambiente Corrado Clini, che gia' ha annunciato un decreto in proposito. La settimana scorsa la Commissione Ambiente della Camera aveva invece dato parere favorevole alla nuova regolamentazione. 
''Se la decisione della Camera fosse accolta - ha detto Clini - impedirebbe all'Italia di applicare norme europee e di utilizzare combustibili derivati da rifiuti in sostituzione di prodotti altamente inquinanti come il petcoke. Soprattutto, non consentirebbe in molte regioni italiane dove c'e' un'evidente emergenza rifiuti come Sicilia, Campania e Calabria, ma anche forse nel Lazio, di riutilizzare i rifiuti invece di lasciarli in discariche che, come la Commissione Europea ha ripetutamente segnalato, sono gestite ai limiti e spesso contro la legge''.  
