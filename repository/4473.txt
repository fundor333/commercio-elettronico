#titolo Rehn: non serve nuova manovra in Italia, ma applichi riforme adottate - Altre news - ANSA Europa
  BRUXELLES - " All'Italia non serve una nuova manovra , ma è essenziale che mantenga la piena applicazione della strategia di consolidamento già adottata che le consente di raggiungere il pareggio quest'anno": lo ha affermato il commissario agli Affari economici e monetari, Olli Rehn, precisando che Bruxelles "continuerà a monitorare da vicino l'Italia". 
   
 Nelle previsioni economiche la Commissione europea prevede ancora un anno di  recessione per la zona euro . Il pil nel 2013 non andra' oltre lo -0,3%, e la ripresa ci sara' solo a fine anno, riportando ad una crescita positiva nel 2014 con +1,4%. Le stime di novembre, che davano un +0,1 per il 2013, sono quindi riviste al ribasso. A fronte di un miglioramento delle condizioni dei mercati finanziari sin dalla scorsa estate, l'attivita' economica e' rimasta ''deludente'' nella seconda meta' del 2012. 
   
 Dopo avere ''toccato il fondo'', ora la Commissione Ue si aspetta una '' accelerazione graduale '' dell'economia, inizialmente guidata dalla ripresa della domanda esterna, mentre investimenti e consumi si prevede tornino a crescere piu' avanti nell'anno sino a quando nel 2014 sara' il ritorno della domanda interna a far da motore all'economia. La crescita, dopo l'estrema debolezza del 2012, comincera' quindi a farsi sentire verso fine anno, quando si prevede che il pil dell'ultimo trimestre 2013 sara' a +0,7% rispetto a un anno prima nell'eurozona e a +1,% nell'Ue nel suo complesso. 
   
 ITALIA IN PAREGGIO NEL 2013 GRAZIE A MISURE 2012  - ''Grazie alla piena applicazione in Italia delle misure di consolidamento 2011-2012, il deficit da 2,9% del 2012 scende a 2,1% nel 2013 e 2014. In termini strutturali ci si attende il pareggio nel 2013'': queste le previsioni economiche Ue che vedono il debito toccare un nuovo picco di 128,1% nel 2013 e scendere a 127,1 nel 2014. 
   
 ITALIA PEGGIORA STIME CRESCITA  - Peggiorano le stime Ue sulla crescita in Italia: -1% il pil del 2013, in calo dal -0,5% previsto a novembre. Cio' e' dovuto agli investimenti in calo anche per le stretta creditizia nel settore privato e al calo dei consumi per gli stipendi sempre piu' bassi. La ripresa e' prevista nel 2014, quando ''l'incertezza sara' ridotta''. 
   
 IN ITALIA DISOCCUPAZIONE SALE NEL 2014  - ''Nel 2013, sulla base della nuova contrazione dell'economia, la disoccupazione in Italia aumenta di un altro punto'': dal 10,6% del 2012 sale a 11,6% e nel 2014 tocchera' il 12%. Queste le stime Ue che rivedono al rialzo i dati di novembre scorso. 
   
 CRESCITA FRANCIA AL PALO, DEFICIT SFORA A 3,7%  - La Commissione Ue taglia ulteriormente, come previsto, le stime del Pil della Francia per il 2013, che resta al palo a 0,1% dopo lo 0,0% del 2012. La crescita tornera' nel 2014 all'1,2%. Peggiorano ulteriormente anche le previsioni per il deficit, che sforera' l'obiettivo di riduzione del 3% sia per quest'anno che per il prossimo, attestandosi rispettivamente a 3,7% e 3,9%, con un 4,6% per il 2012. 
   
 DEFICIT SPAGNA RECORD  - Deficit spagnolo record per il 2012, che sfonda quota 10% e arriva al 10,2%, contro l'8% indicato a novembre. Sono le previsioni economiche invernali della Commissione Ue, che stima per Madrid un deficit al 6,7% nel 2013 e addirittura al 7,2% nel 2014, bucando quindi completamente l'obiettivo di riduzione sotto il 3%. 
   
 ULTERIORE RALLENTAMENTE ECONOMIA GERMANIA  - Rallenta ancora la Germania, la cui crescita peggiora e si ferma allo 0,5% nel 2013, contro lo 0,8% stimato a novembre. Pil confermato invece al 2% nel 2014.  Sono le previsioni economiche invernali della Commissione Ue, secondo cui, dopo addirittura un surplus dello 0,1% nel 2012, tornera' in deficit dello 0,2% quest'anno e al pareggio nominale il prossimo. La disoccupazione tedesca, anche se in lievissimo aumento rispetto a quanto stimato a novembre, resta tra le piu' basse in Europa con il 5,7% nel 2013 e il 5,6% nel 2014. 
   
 PEGGIORA DISOCCUPAZIONE EUROZONA  - Peggiora ancora la disoccupazione nell'eurozona, che a causa della ''debolezza dell'attivita' economica'' nel 2013 raggiungera' il 12,2% e nel 2014 restera' al 12,1%, contro le precedenti stime a 11,8% e 11,7%. 
   
    
