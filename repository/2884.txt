#titolo TURISMO: IN CALO QUELLO CONGRESSUALE, RIPRESA ANCORA LONTANA - Turismo Calabria
     (ANSA) - CATANZARO, 26 GIU - E' ancora lontana la ripresa del 
turismo congressuale. La dinamica dell'attivita' congressuale 
negli ultimi anni e' stata influenzata da tendenze congiunturali 
negative.    La recessione iniziata nel settore finanziario nel 2008 si e' 
infatti estesa anche al settore congressuale. Tutti gli 
indicatori (numero di incontri, numero di partecipanti e 
giornate di presenza congressuali) sono passati in territorio 
negativo confermando l'elevata elasticita' della domanda di 
ospitalita' congressuale rispetto alle dinamiche complessive 
delle economie.    L'ultimo segno positivo prima dell'inizio della fase 
congiunturale negativa tutt'ora in corso, risale al secondo 
semestre del 2008 quando gli incontri ospitati nelle strutture 
congressuali italiane facevano registrare un incremento 
dell'1,92%. Per effetto di questi andamenti, il comparto 
congressuale non riesce a ripartire facendo registrare andamenti 
sostanzialmente negativi per tutti gli indicatori (incontri 
organizzati nelle strutture italiane, numero totale di 
partecipanti, numero delle giornate di presenza). La flessione 
piu' marcata riguarda le giornate di presenza congressuali, 
perche' la riduzione degli incontri e' amplificata dalla 
contestuale riduzione della permanenza media nelle destinazioni 
congressuali da parte dei partecipanti a tali eventi.    La ridotta disponibilita' di budget dei promotori e dei 
congressisti che partecipano agli incontri e' alla base di 
questo effetto amplificato che ha pregiudicato seriamente il 
fatturato congressuale nell'ultimo anno. Appare quindi evidente 
la gravita' della crisi e la criticita' degli attuali livelli di 
attivita' congressuale che sono tornati ai valori del 2004, 
amplificati da un diffuso pessimismo degli operatori che non 
vedono ancora l'uscita dal tunnel.    La Calabria, cosi come le altre regioni, ha cercato in questi 
anni di limitare i danni legando il comparto congressuale alle 
peculiarita' del territorio. Infatti, l'80% delle strutture 
congressuali e' parte integrante dell'offerta balneare. (ANSA).
