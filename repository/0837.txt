#titolo Il nuovo albero della vita nato dalla collaborazione - Biotech - Scienza&Tecnica
  La ricostruzione dell'albero della vita dei mammiferi rappresenta una vittoria della biologia, in particolare una vittoria del metodo, ottenuta grazie a un approccio multidisciplinare e di reale collaborazione: è l'opinione di Raffaele Sardella, paleontologo dell'Università Sapienza di Roma. Lo studio pubblicato su Science ha infatti visto la partecipazione di decine di università di tutto il mondo, con ricercatori italiani. 
"Lo studio è stato possibile integrando dati ottenuti con diverse metodologie - ha spiegato Sardella - e mette ordine a un tema mai affrontato finora in maniera così organica. Un lavoro ambizioso ma che riesce a fare chiarezza".  
La ricerca è infatti il frutto della collaborazione interdisciplinare di 23 università e istituti di ricerca che hanno combinato dati genetici e anatomici definendo così il più dettagliato ritratto dell'evoluzione dei mammiferi. Si tratta in particolare dell'integrazione di due metodologie di indagine, quella genetica e quella paleontologica, a lungo in contrasto tra loro nel 'raccontare' la storia evolutiva dei mammiferi.  
I tradizionali dati fossili oggetto di studio della paleontologia suggerivano infatti un'improvvisa esplosione dei mammiferi poco dopo il disastroso evento che portò alla scomparsa di buona parte dei dinosauri; dati, però, che non trovavano sempre riscontro nelle informazioni genetiche. All'inizio degli anni '90 i contrasti fra i risultati ottenuti a volte con i due diversi metodi avevano  aperto accese discussioni accademiche in favore dei sostenitori dell'uno o dell'altro approccio. Negli ultimi anni il mondo della ricerca ha però trovato la capacità di integrare in maniera produttiva i due potenti strumenti.  
"Se il quadro che emerge - ha proseguito Sardella - può essere visto da un lato come una piccola soddisfazione per i paleontologi, una figura quasi ottocentesca che va sul campo a scavare col piccone, nel complesso però si tratta di una vittoria della collaborazione e condivisione dove studiosi di varie parti del mondo si sono uniti e hanno sfruttato un'enorme banca dati disponibile a tutti".  
