#titolo EUROREGIONE: A TERMOLI INCONTRO SU STRATEGIE AREA ADRIATICA - Cooperazione Internazionale
     (ANSA) - CAMPOBASSO, 23 LUG - Su invito del presidente
dell'Euroregione Adriatica, Michele Iorio, saranno domani a
Termoli (Campobasso), per un incontro sulle strategie da mettere
in atto per lo sviluppo dell'area adriatica, i vertici del Forum
delle citta' dell'Adriatico e dello Ionio, il Forum delle Camere
di Commercio dell'Adriatico e dello Ionio e il Forum delle
universita' Uni-Adrion. 
   Saranno presenti anche il rettore dell'Universita' degli
Studi del Molise, Giovanni Cannata, il sindaco di Termoli,
Antonio Basso Di Brino, e i presidenti delle Camere di Commercio
di Campobasso e di Isernia, De Angelis e Brasiello. Prevista
anche la partecipazione del vicepresidente dell'Euroregione
Adriatica (presidente della Contea di Dubrovnik e Nertva),
Nikola Dobroslavic. 
   ''L'Euroregione Adriatica - si legge nella lettera di invito
del presidente Iorio ai vertici dei tre Forum - da anni esercita
la propria attivita' nel segno di una reale integrazione dei
territori che si affacciano sull'Adriatico, valorizzando le
peculiarita' e le potenzialita' degli attori istituzionali che
vi appartengono e consolidando la cooperazione nel segno della
crescita socio-economica. Il Consiglio Europeo del 24 Giugno
2011 ha invitato gli Stati Membri a continuare, in cooperazione
con la Commissione Europea, il lavoro di elaborazione di una
possibile strategia macroregionale Adriatico-Ionica,
individuando un vero e proprio piano di azione che dovra'
prevedere obiettivi definiti, misurabili e ad effettivo valore
aggiunto per i territori e i Paesi di riferimento. Ormai da anni
alcune importanti organizzazioni e network hanno consolidato sul
campo rapporti di cooperazione nelle diverse aree di competenza
e hanno contribuito a integrare realta' territoriali, molto
diverse, in un sistema di partenariato economico e sociale che
ha di fatto creato le condizioni necessarie per una
programmazione strategica e di lungo periodo. Credo sia
opportuno confrontare le diverse esperienze e farle interagire
per consolidare questo comune percorso. Per questo motivo, in
qualita' di Presidente dell'Euroregione Adriatica, sento la
necessita' di promuovere un incontro che metta intorno a un
tavolo i rappresentanti dei Forum attivi nell'area
Adriatico-Ionica, approfondendo le tematiche che saranno alla
base della futura strategia e dando voce a tutti gli attori che
negli anni hanno condotto azioni di cooperazione interregionale
e transnazionale nell'area in questione. Sara' anche
un'opportunita' di confronto per valutare possibili forme di
collaborazione e delineare posizioni e proposte comuni da
sottoporre alla Commissione Europea e ai Governi nazionali''. (ANSA).
