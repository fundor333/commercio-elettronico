#titolo Esplosione di alghe mentre ghiacci artico si sciolgono - Ambiente e Pesca - Mare
  Â (ANSA) - MILANO, 14 FEB - Una vera e propria esplosione di alghe sotto i ghiacci dell'Artico e' stata osservata dopo lo scioglimento da record avvenuto nell'estate del 2012. Lo rivela uno studio coordinato dall'Istituto tedesco per la ricerca polare e marina Alfred Wegener pubblicato sulla rivista Science.  
 Questo stravolgimento dell'ecosistema e' stato osservato da un gruppo di  ricercatori provenienti da 12 nazioni, che alla fine della scorsa  estate hanno attraversato l'Artico centrale a bordo della nave  rompighiaccio Polastern. Grazie a un robot sottomarino telecomandato e  ad altre sofisticate apparecchiature, sono riusciti a identificare l'alga incriminata: e' un'alga unicellulare (diatomea) chiamata Melosira arctica, che ha formato dei lunghi filamenti appesi al di sotto dei ghiacci a diverse latitudini.  
 Sempre piu' spesso questi aggregati si staccano e cadono verso il fondale marino: in questo modo hanno iniziato a formare delle chiazze dal diametro che puo' raggiungere 50 centimetri, che coprono fino al 10% del fondale e che richiamano numerosi invertebrati come i cetrioli di mare e le stelle serpentine. I ricercatori ipotizzano che questa crescita anomala sia dovuta al sempre piu' frequente distacco dei filamenti di alghe dai ghiacci in scioglimento, oltre che alla maggiore quantita' di raggi solari che hanno potuto penetrare i ghiacci a causa dell'assottigliamento record registrato la scorsa estate. I cambiamenti climatici starebbero dunque determinando una rapida rivoluzione dell'ecosistema artico fino a notevoli profondita', influenzando anche la biodiversita' e il ciclo del carbonio.(ANSA  
