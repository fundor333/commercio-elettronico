#titolo Gli eventi della Settimana Santa  - In Viaggio
 Imperdibile a Taranto e Pulsano la processione con i 'Perduni' che, scalzi e incappucciati, procedono con un rallentamento motorio e gestuale esasperato con le scansioni ritmiche e stridule delle 'traccole' di legno con battenti in ferro. Le processioni si susseguono ad Andria con la Sacra Spina, a Francavilla Fontana con i 'Pappamusci', a Ruvo di Puglia, con l'esplosione delle Quarandone, fantocci con le sembianze di vecchie signore vestite di nero appese agli incroci delle strade la cui esplosione nella domenica di Pasqua rappresenta la vittoria della vita sulla morte, a San Marco in Lamis; e poi ancora le processioni piu' marcatamente drammatiche per l'uso di strumenti di mortificazioni e 'discipline' come la 'processione delle catene' dei Crociferi di Troia e di Noicattaro, o quella suggestiva a Bitonto dove nelle strade, appena rischiarate da bracieri, la statua del Cristo morto sfila. Nelle citta' costiere si vedono sfilare le statue all'alba sullo sfondo del porto, delle Cattedrali prospicienti il mare: a Bisceglie, Gallipoli, Grottaglie od a Molfetta, con la Processione dei Misteri e la Processione della Pietà, a cura dell'Arciconfraternita della Morte (1613), con sette statue in cartapesta, opere pregevoli dello scultore molfettese Giulio Cozzoli. Il venerd' santo ci si puo' lasciar trasportare nella dimensione scenica e teatrale delle Passioni Viventi ad Alberobello in Valle d'Itria, Ginosa nel tarantino e Conversano alle porte di Bari. Inoltre nei paesi ellenofoni della Grecìa Salentina si ripete nella settimana precedente la Settimana Santa il canto rituale in lingua grìca. 
Dopo i riti della settimana santa e della Pasqua chi si trova in Puglia il lunedì dell’Angelo avrà solo l’imbarazzo della scelta. Si inizia nel Salento al suono del Tamburello e della Pizzica: a Martignano, nel parco Turistico Palmieri, si puo' partecipare ad un laboratorio di Pizzica e Tamburello. Sempre in zona, a Galatina, dopo una visita guidata al centro storico, si potrà partecipare ad un laboratorio musicale o ad un laboratorio enogastronomico, mentre a Sternatia e Calimera si assiste ai riti della Grecìa. Per gli amanti di sport e natura passeggiata in Bici a Otranto e dintorni. A Molfetta, sulla costa nel Barese, visita guidata al Museo diocesano e percorso ludico didattico con intervento teatrale. A Margherita di Savoia ci sono i 'cristalli di sale' con il percorso sensoriale 'Quattro passi in Salina'. A Massafra una passeggiata nella suggestiva Valle delle Rose.
 
