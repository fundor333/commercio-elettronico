#titolo Energia: Pe, permessi piu' veloci per nuove infrastrutture - Ambiente ed energia - ANSA Europa
     (ANSA) - STRASBURGO, 12 MAR - Velocizzare la concessione
delle autorizzazioni e rendere piu' trasparenti le procedure per
la costruzione di nuove infrastrutture nel settore energetico,
con l'obiettivo di mobilitare i 200 miliardi di euro
d'investimenti di cui l'Ue avra' bisogno di qui al 2020. E'
questo il senso di una risoluzione approvata oggi dal Parlamento
europeo, riunito in sessione plenaria a Strasburgo. 
   ''Si tratta di una svolta: invece di aspettare fino a 12 anni
per avere un permesso, la costruzione d'infrastrutture
transfrontaliere come i gasdotti o le reti elettriche potra'
essere decisa in circa quattro anni'', ha commentato il
commissario per l'Energia, Gunther Oettinger. Il voto degli
eurodeputati permettera' di creare ''un vero mercato europeo''
con vantaggi concreti ''sia per i consumatori che per le
imprese''. 
   La modernizzazione e l'ampliamento delle infrastrutture
energetiche dell&#8217;Ue sono visti dall'aula di Strasburgo come dei
tasselli fondamentali per raggiungere gli obiettivi di riduzione
delle emissioni di gas serra e per assicurare la sicurezza
dell'approvvigionamento comunitario, ma anche per rilanciare la
crescita e l'occupazione. (ANSA)
           
