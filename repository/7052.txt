#titolo USS Mount Whitney a Genova per lavori riparazione - Shipping e Cantieri - Mare
  (ANSA) - GENOVA, 15 FEB - Sono iniziati  a Genova i lavori di riparazione della  USS Mount Whitney , nave ammiraglia della VI flotta della Marina militare statunitense da 195 metri di lunghezza.Il valore della commessa assegnata a  San Giorgio del Porto  - cantiere genovese tra i leader a livello internazionale nelle riparazioni e trasformazioni navali - è di circa 8 milioni di euro di cui circa 4 milioni di euro di indotto economico derivante dai lavori di cantiere. 
 Per i lavori di manutenzione ordinaria in programma saranno coinvolte circa 30 aziende in larga parte della provincia di Genova e sono previste punte massime di circa 200 lavoratori impegnati giornalmente a bordo.L’arrivo della USS Mount Whitney è particolarmente significativo per il settore delle riparazioni navali genovese in quanto segna il ritorno nel capoluogo ligure di una nave della Marina militare statunitense a distanza di circa 30 anni dall’ultima commessa ottenuta. 
 I lavori sulla nave, in programma fino al 16 aprile , segnano l’inizio di un percorso di collaborazione tra San Giorgio del Porto e la Marina militare statunitense che potrebbe portare in futuro all’assegnazione di nuove commesse al cantiere genovese con ricadute positive per tutta la filiera delle riparazioni navali presente sul territorio. (ANSA).  
