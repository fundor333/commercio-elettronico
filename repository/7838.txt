#titolo Balduzzi,introdurre un bollino su qualita'alimenti  - Europa - Terra&Gusto
  Una sorta di "bollino di qualità nutrizionale europeo" in modo da coinvolgere anche i produttori sulle quantità di zucchero e di grassi saturi oltre che di sale. La proposta arriva dal Ministro della Salute, Renato Balduzzi, nel corso del suo intervento al Consiglio informale del Ministri della Salute dell'Ue. 
"Da Dublino deve venire un forte grido d'allarme sull'aumento dell'obesità soprattutto infantile nei Paesi dell'Unione Europea", ha detto. "I trend europei sono purtroppo simili, in tema di sovrappeso e di obesità, a quelli nordamericani", ha sottolineato il Ministro Balduzzi, che nel corso del suo intervento ha insistito sulla necessità di stili di vita e di qualità alimentare migliore. "La qualità del cibo - ha detto - è decisiva e dunque bisogna impegnarsi in tre campi: cibo buono, qualità nutrizionale e sicurezza alimentare".  
Il Ministro ha proposto ai partner europei di avviare una riflessione proprio sulla preparazione e la qualità degli alimenti. Balduzzi ha concluso il suo intervento ricordando l'importanza della comunicazione diretta ai più piccoli per indurli ad una alimentazione più sana, raccontando l'esperienza del cartone animato "Capitan Kuk", prodotto in Italia in collaborazione con il Ministero della Salute, vincitore del premio Fiction Festival di Roma e trasmesso sulle reti specializzate per bambini della Rai, nel quale si insegna ai bambini a consumare più frutta e verdura  
