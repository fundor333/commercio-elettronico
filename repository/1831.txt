#titolo E’ morto il fisico Marcello Cini - Ricerca e Istituzioni - Scienza&Tecnica
  E' morto il fisico Marcello Cini.Aveva 89 anni ed il suo contributo maggiore è stato avere indicato l'importanza fondamentale del rapporto fra scienza e società.      ''Cini è stato molto importante per il ruolo che ha avuto nella rinascita della storia della fisica in Italia’’ ha osservato il fisico Giorgio Parisi, amico e collega di Cini nell'università Sapienza di Roma ‘’Cini ha avuto un ruolo di primo piano – ha aggiunto - anche per la sua capacità di rivedere in modo critico il rapporto fra scienza e società’’. Il suo testo più famoso, ''L'ape e l'architetto'', scritto nel 1976 in collaborazione con Giovanni Ciccotti, Michelangelo De Maria e Giovanni Jona-Lasinio, è stato un libro ''all'epoca accolto male anche da molti fisici, ma che – ha rilevato Parisi - ha avuto un'influenza decisiva''.     Nato a Firenze nel 1923, Marcello Cini era stato chiamato all'università Sapienza di Roma nel 1957 dal fisico Edoardo Amaldi. Nella sua lunga carriera si è occupato di fisica delle particelle e di meccanica quantistica. E' stato vicedirettore della rivista ''Il Nuovo Cimento''.    E' stato inoltre l'autore della lettera che nel 2007 chiedeva di annullare la lectio magistralis di papa Benedetto XV nell'università Sapienza e che ha scatenato vivacissime polemiche.  
