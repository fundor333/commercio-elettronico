#titolo Ue vuole vietare porno? 600mila email contro Europarlamento - Internet e societ√† - ANSA Europa
     (ANSA) - BRUXELLES, 10 MAR - Toglieteci tutto, ma non il
porno:  se la crisi non e' riuscita ad innescare una protesta
visibile contro le istituzioni europee, la sola minaccia di far
sparire il materiale pornografico dal web ha costretto il
Parlamento europeo a bloccare le sue caselle di posta
elettronica che in soli due giorni sono state inondate da
centinaia di migliaia di email di cittadini infuriati per la
proposta che l'eurocamera discutera' martedi'.    Tutto nasce da una risoluzione 'non vincolante', cioe' una
presa di posizione politica che quindi non ha alcun vincolo
legislativo, che il Parlamento votera' martedi' prossimo. Si
chiama 'Mozione per eliminare gli stereotipi di genere in Ue', e
chiede agli Stati membri di fare ogni sforzo per eliminare la
discriminazione delle donne dalla pubblicita' e chiede il bando
di ogni forma di pornografia dai media. La formulazione e'
piuttosto vaga, perche' chiede ''il divieto di tutte le forme di
pornografia nei mezzi di informazione e della pubblicita' del
turismo sessuale''.    
   Non e' chiaro quindi cosa si intenda per 'mezzi
d'informazione', e il testo inglese della risoluzione parla di
'media' ed e' quindi ancora piu' vago. L'intenzione dei
legislatori dovrebbe essere quella di mettere al bando solo la
pubblicita' degradante per le donne, ma se si interpretasse in
modo estensivo la risoluzione potrebbero venire vietate tutte le
piattaforme che ospitano contenuti a luci rosse, solo perche' il
web in se' parte dell'universo 'media'.    Preoccupati dalla sparizione dei filmati 'hard' o, come
dicono molti di loro, dalla messa in discussione della liberta'
di diffondere contenuti in rete, centinaia di migliaia di
cittadini hanno scritto altrettante email di protesta ai
parlamentari: oltre 600 mila in soli tre giorni, un vero e
proprio 'attacco' iniziato giovedi' scorso che ha costretto il
Parlamento ad innalzare le difese tecnologiche 'filtrando' le
caselle di posta degli eurodeputati.    Ad innescare il
passaparola tra navigatori della rete e' stato anche il Partito
dei pirati, la formazione svedese che ha rappresentanti anche
nell'assemblea di Strasburgo e che si batte per la liberta' del
web e dei suoi contenuti.    La vicenda ha messo in allarme il Parlamento che, ammettendo
confidenzialmente di aver scelto parole 'poco felici' e troppo
generiche per la sua risoluzione, sta seguendo la situazione in
vista di martedi', con il timore di attacchi hacker ai suoi siti
web.(ANSA).
