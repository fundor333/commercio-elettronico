#titolo Gm nel 2013 investira' 1,5 mld dollari in Nord America - Industria e Mercato - Motori
  ROMA - General Motors investira' quest'anno 1,5 miliardi di dollari nei suoi stabilimenti in Nord America. 
Lo ha detto - riferisce Reuters - un alto dirigente del gruppo aggiungendo che la produzione della ibrida plug-in di nuova generazione Chevrolet Volt potrebbe costare migliaia di dollari in meno per ogni unita' prodotta. L'investimento e' parte degli 8 miliardi che il produttore di Detroit ha detto di voler spendere ogni anno nelle attivita' in tutto il mondo. 
In occasione del congresso Automotive News World di Detroit, il responsabile per il Nord America, Mark Reuss, non ha fornito altri dettagli sull'argomento. La GM che ha investito 10,2 miliardi nel mercato nordamericano dal fallimento del 2009 e dal salvataggio da 50 miliardi pagato dai contribuenti Usa, aveva detto che avrebbe rinnovato il 70% della sua linea di veicoli Usa tra il 2012 e il 2013. ''La storia recente dei nostri risultati dimostra che questo tipo di investimenti costanti nei prodotti ripaga'', ha detto Reuss.   
