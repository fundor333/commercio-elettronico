#titolo Uruguay - Mondiali Sudafrica
  Per l'Uruguay il sogno a questi mondiali e' ''riscrivere la storia'', come invoca il ct Oscar Washington Tabarez. Magari non quella lontana, che nel Trenta e nel Cinquanta vide l'Uruguay campione del mondo. Ma almeno quella del Novanta (ottavi) o, meglio, del Settanta (semifinale). 
L'ex tecnico del Cagliari e del Milan ci crede. Dopo essersi qualificata agli spareggi per il Sudafrica, la nazionale uruguayana (ultima a staccare il biglietto per i mondiali fra le 32) e' meno accreditata del Messico dai bookmakers per il secondo posto nel girone (il primo, in teoria, sarebbe della Francia). Ma la Celeste ha dalla sua la tradizione e un paese intero che la spinge avanti in ogni modo. Il carattere  
Tanti sono gli 'italiani' agli ordini di Tabarez, da Cavani a Gargano, punti di forza di Palermo e Napoli, al portiere della Lazio Muslera, per non parlare di Chevanton dell'Atalanta e Caceres della Juventus. Dovranno farsi largo, soprattutto in attacco, dove sembra a prova di concorrenza la coppia formata da Diego Forlan e Luis Suarez, attaccanti di Atletico Madrid e Ajax Amsterdam, il primo scarpa d'oro l'anno scorso, il secondo talento degli olandesi con 22 gol all'attivo nello scorso campionato e quasi altrettanti in questa stagione, inseguito dai principali club europei. La promessa e' rappresentata da Nicolas Lodeiro, 21 anni, regista dell'Ajax dal sinistro magico. 
A 62 anni, Tabarez 'el maestro', come lo chiamano i suoi, e' sulla panchina uruguayana per la seconda volta dopo Italia 90. Lo stile della Celeste sembra un po' meno arcigno e piu' votato ad un calcio offensivo veloce che al tradizionale fraseggio lento ma poco pungente. ''Abbiamo appuntamento con la storia del nostro calcio, che qualcuno finge di dimenticare non avendone in realta' una propria - ha proclamato Tabarez - dobbiamo essere in sintonia con i nostri antichi campioni''. 
Basata su una difesa tradizionalmente aggressiva - in porta Muslera, in difesa Caceres, Lugano, Godin - l'Uruguay propone un centrocampo di qualita' come tradizione ma stavolta un po' piu' veloce, con l'innesto di Gargano accanto a Eguren (Villareal) e la star Lodeiro in cabina di regia. In attacco, soltanto problemi di scelta per Tabarez, con i titolari Forlan e Suarez pungolati da  rincalzi di tutto rispetto come Cavani e Chevanton, per non dimenticare il ''vecchio'' ma sempre valido gigante Sebastian Abreu.  
   
