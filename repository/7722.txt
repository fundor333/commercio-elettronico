#titolo Clini, Ilva caso scuola rispetto regole - Istituzioni e UE - Ambiente&Energia
  ROMA - "Il caso dell'Ilva è un caso scuola: é stata creata un'artificiosa opposizione tra il diritto alla salute e il rispetto delle regole", pensando che quest'ultime "non siano di garanzia". Così il ministro Corrado Clini, nel corso della presentazione dell'agenda 'verde' di Fli insieme con il presidente della Camera Gianfranco Fini, offre un quadro della situazione di come "l'applicazione delle regole europee in Italia" si evolva in modo "asimmetrico", portando come esempio la situazione dell'impianto tarantino, e anche la gestione dei rifiuti in alcune aree del Paese. "Ma se il rispetto delle regole è lasciato alla discrezionalità, nessuno é sicuro di venire ad investire in Italia", osserva Clini.     
Le politiche industriali europee sono strettamente connesse e dipendenti dalle politiche ambientali - spiega il ministro - e cioé che gli standard tecnologici" degli impianti "sono stabiliti su obiettivi ambientali. Questo dimostra due cose: che non ci sono conflitti tra industria e ambiente e che si porta avanti la garanzia della tutela dell'ambiente per i cittadini". In Italia "c'é stata un'evoluzione assolutamente asimmetrica; per il nostro Paese il progressivo blocco degli investimenti ha trovato delle giustificazioni ambientali per fermare opere che invece avrebbero avuto effetti benefici sull'ambiente". E, prosegue Clini, su questo c'é stato il "fiorire di associazioni e movimenti politici che hanno fatto la loro fortuna" opponendosi per esempio a costruzioni ferroviarie, o ai termovalorizzatori per i rifiuti. "In molti casi - conclude - le cosiddette opposizioni ambientaliste hanno costruito terreno di coltura per il proliferare della malavita" perché "dove i problemi non vengono affrontati si passa per le scorciatoie, ed è più presente la malavita organizzata".  
