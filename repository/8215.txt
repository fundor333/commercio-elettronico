#titolo I repubblicani scelgono Romney per sfidare Obama - Speciali
di Marcello Campo  
 Con l'addio di Rick Santorum nella corsa per la nomination  repubblicana, parte ufficialmente la sfida tra Barack Obama e Mitt  Romney, il testa a testa che culminerà con il voto del 6 novembre. Oggi è  il primo dei 209 giorni che mancano a quella data fatidica, quando  l'America deciderà se affidarsi di nuovo al presidente afro-americano o  farla finita con la sua amministrazione, facendo tornare un repubblicano  alla Casa Bianca, appena 4 anni dopo i due mandati di George W. Bush.  Una battaglia, tra Mitt e Barack che si annuncia durissima. Secondo  molti osservatori, nei mesi a venire non ci sarà spazio per messaggi  ispirati di speranza o di cambiamento, che hanno caratterizzato la  campagna obamiana di 4 anni fa. 
 Tra crisi economica e clima di incertezza internazionale, l'America  appare molto più polarizzata e incattivita rispetto al passato. Così a  farla da padrona saranno i SuperPac, i fantomatici supercomitati  elettorali, che a suon di miliardi, inonderanno l'etere di 'negatives  ads', i famosi spot negativi con cui ogni candidato tenterà di mettere  in difficoltà l'avversario. Ne è convinto lo stesso Barack Obama.  Durante una cena a Palm Beach, Florida ha detto che queste elezioni  "faranno registrare il clima di maggiore contrapposizione che l'America  abbia mai vissuto, sin dai tempi del 1964, quando si sfidarono Johnson e  Goldwater". 
 Per la cronaca, all'epoca, il democratico Lyndon Johnson batté in  modo netto il suo competitor Barry Goldwater 61% a 39%, conquistando 44  stati su 50. Ed è quello che tra pochi mesi Obama spera di ripetere. A  suo vantaggio gioca ancora il fattore 'donne'. Anche oggi, il Washington  Post, attacca frontalmente Mitt Romney proprio su questo punto, con un  pezzo dal titolo "Romney non può lasciare le elettrici alla moglie",  firmato dall'opinionista Ruth Marcus. La tesi dell'articolo è chiara: il  candidato repubblicano alla Casa Bianca non può più delegare, come  fosse un prodotto in outsourcing, la questione femminile. Non può  appaltarla a terzi, nemmeno se si tratta della moglie Ann. Già due volte  negli ultimi tempi, fa notare il Post, Romney ha evitato domande sulle  donne, girando l'intera materia all'onnipresente consorte. "Mitt sappia  che le donne non sono un Paese straniero. Non c'é bisogno di un  interprete - ironizza Marcus - per parlare con loro. Anche se non  capisci e non sai parlare bene la loro lingua, comunque apprezzano il  tentativo, gli sforzi". Il giornale cita poi alcuni sondaggi da cui  emergono, com'é noto, le gravi difficoltà di Romney tra le elettrici  americane, soprattutto tra quelle più colte, sotto i 45 anni. In questa  fascia elettorale, Obama è infatti avanti di molto, 57% contro 38%.  
