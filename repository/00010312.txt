#titolo Smart city crescono - Consumo & Risparmio - Ambiente&Energia
  ROMA - In Italia il numero di ''oggetti'' interconnessi via cellulare ha raggiunto quota 5 milioni, crescendo del 25% rispetto al 2011, per un valore di mercato di oltre 800 milioni di euro. Sono questi i numeri, secondo il Politecnico di Milano, dell'Internet of things, cioe' l'Internet esteso al mondo delle cose inanimate come elettrodomestici, componenti auto e altri tipi di apparecchi che comunicano direttamente in rete, anche tra loro, con applicazioni e servizi per esempio per la domotica (la casa 'intelligente') o per il settore auto. 
Ma la sfida e' sulle cosiddette 'Smart City', cioe' il monitoraggio e la gestione di elementi come il traffico, gli spazi verdi e i parcheggi, grazie alla connessione alla rete. 
Oltre ai contatori intelligenti per misurare i consumi, le applicazioni si estendono infatti a illuminazione pubblica, verifica del riempimento dei cassonetti dei rifiuti, monitoraggio degli spazi verdi e del traffico, gestione dei parcheggi. 
Oltre alla velocita' di monitoraggio, ci sono vantaggi economici per Pubblica amministrazione. Secondo un'analisi riportata dalla ricerca, effettuata su una citta' di 70mila abitanti che si estende su 60 kmq, e che applica il concetto di interconnessione tra illuminazione e gestione dei rifiuti, i risparmi sono compresi tra il 25% e il 50% dei costi di investimento e tra il 50% e il 70% dei costi operativi rispetto al caso in cui ciascun servizio sia implementato indipendentemente dagli altri. 
''La maggior parte delle attuali applicazioni sfrutta solo in parte le potenzialita' dell'Internet delle cose, ma il segnale e' molto positivo: c'e' un interesse concreto verso processi e servizi che necessitano di oggetti connessi. Questo aspetto, unito alla presenza di soluzioni tecnologiche ormai mature, rappresenta una solida base per l'affermazione nel prossimo futuro'', conclude Angela Tumino, co-responsabile della ricerca.  
