#titolo Vino - Scopri il Sudafrica - Enogastronomia
Parlare del nettare degli dei prodotto qui è facile, visto che le etichette del Sudafrica oggi cominciano a rivelarsi molto interessanti, ai vertici della viticoltura mondiale. Una storia recente, certo: sono state le elezioni democratiche del 1994 a sdoganare i vini sui mercati internazionali (durante l’Apartheid l’esportazione di casse non toccava il milione l’anno ma dal 1994 il numero è diventato oltre dieci volte tanto) e adesso, nonostante la superproduzione mondiale di vino, le bottiglie del Capo si piazzano molto bene in classifica, sia per il particolare profumo, sia grazie al rapporto qualità/prezzo. Sicuramente, come accade in anche in California, fattore determinante per una riuscita così straordinaria, è il clima, perfetto per la crescita delle viti: lunghe estati calde e inverni umidi. Sono i bianchi i favoriti dal mercato internazionale, freschi e fruttati (soprattutto i vitigni  Chenin Blanc, Cape Riesling, Sauvignon Blanc e Chardonnay ), ma anche i rossi si difendono bene, grazie a un bouquet unico e alla corposità robusta ( Cinsaut, Pinotage, Pinot Noir, Shiraz ). I  Cabernet Sauvignon , soprattutto se invecchiati in barrique, sono vini davvero interessanti: aromatici, speziati e dal corpo ben marcato. 
Terra madre è sicuramente il  Western Cape : 13 Strade del Vino e 2.000 vini. Ormai il nome  Stellenbosch  è popolare in tutto il globo (per lo meno per chi non è rimasto ottusamente vincolato al Chianti o allo Champagne) parimenti alla californiana Napa Valley. Il signor Simon van der Stel infatti approdò al Capo (1679) e iniziò a coltivare la vite a  Stellenbosch , appena 30 minuti d’auto dall’odierna Città del Capo. Adesso la cittadina, la seconda più antica del paese (la prima è Constantia, anche se ha la Strada dei Vini più breve), ha 60 tenute vinicole ed è considerata una Mecca dell’enologia internazionale, per di più in continua ascesa.  
Gran parte della viticoltura sudafricana si è potuta sviluppare grazie agli ugonotti francesi espulsi dalla Francia: organizzati nella valle di  Franschhoek  (angolo dei Francesi), a un’ora dall’odierna Città del Capo, si diedero da fare proprio con la coltivazione delle viti e nel 1984 nacque la Strada dei Vini di Franschhoek (la prima Strada del Vino è del 1971), sulle orme delle Routes du Vin francesi, con 20 cantine:  Chardonnay, Semillon, Sauvignon Blanc, Cabernet Sauvignon, Shiraz Merlot, Cabernet Franc e Pinot Noir .  
Anche la zona di  Paarl , attraversata dal fiume  Berg , vanta 40 cantine tra rossi come  Merlot e Cabernet Sauvignon  e bianchi da premi internazionali ( Chardonnay, Sauvignon Blanc e Riesling ): gli amanti del vino di tutto il mondo vengono proprio qui a fine estate, all’asta di vini  Nederburg Auction . Per i più accaniti amatori, può valere l’esplorazione alle  side wine street , ossia alle Strade del Vino più brevi:  Worcester e Tulbagh , le meno visitate,  Wellington , con solo 12 cantine (è praticamente nascosta in una valle) e  Somerset West . 
Un curiosità: nella valle del fiume  Elgin , vicino a Città del Capo, si produce il primo vino al mondo certificato dall’etichetta di produzione e commercio equo e solidale: la casa vinicola,  Thandi , è frutto di una partnership tra la tenuta di  Paul Cluver , il governo del Sudafrica e la comunità locale. L’enologo  Patrick Kraukamp  nel 2001 ha prodotto qui il  Cabernet Sauvignon  che ha avuto il sigillo di approvazione, e uno  Chardonnay  che nel 2003 ha vinto la medaglia d’oro all’ International Wine Challenge  di  Londra . 
Il golfista  Ernie Els  ha prodotto a Stellenbosch una miscela di  Cabernet Sauvignon, Merlot, Petit Verdot, Malbec e Cabernet Franc  invecchiata in barili di quercia francese per 9 mesi + 9: ad oggi la produzione annuale ammonta a 15 000 casse. 
   
