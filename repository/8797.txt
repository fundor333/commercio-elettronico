#titolo A San Valentino le mongolfiere ad Aosta  - Spettacoli e Sport
  Per il decimo anno nel fine settimana di San Valentino, dal 14 al 17 febbraio, il cielo di Aosta sara' animato e colorato da decine di palloni aerostatici in occasione del Raduno internazionale di mongolfiere 'Citta' di Aosta'. Il 'cuore' della manifestazione sara' la centrale piazza Chanoux da dove ogni mattina gli spettatori potranno assistere alle fasi di preparazione, gonfiaggio e decollo delle mongolfiere ed ammirare diversi palloni multicolore salire nel cielo. Inoltre, altre mongolfiere prenderanno il volo dalla periferia cittadina. Per i visitatori piu' curiosi ci sara' anche la possibilita' di compiere un volo di prova, abbandonando i ritmi frenetici della vita quotidiana, affacciati ad un balcone sospeso a 3.000 metri di altezza, dopo essere saliti lentamente in cielo dentro il caratteristico cestino in vimini. Dall'alto lo sguardo potra' spaziare sulla citta' con i suoi imponenti monumenti romani, e spingersi verso le vette che circondano la regione, come il Monte Bianco, la piramide del Cervino e il Monte Rosa. Tra gli appuntamenti in programma, nel giorno di San Valentino saranno organizzati voli speciali per le coppie di innamorati, con brindisi in volo a 3.000 metri e fuochi d'artificio di carta. Inoltre, durante il raduno sara' organizzato un 'Alps Crossing' per i piloti piu' esperti, un volo di lunga distanza che comprende l'attraversamento delle Alpi: si tratta di un'ascesa particolarmente tecnica e impegnativa, durante la quale si raggiungono altitudini di 5-6.000 metri, con venti che soffiano anche fino a 100 chilometri l'ora e con temperature polari che variano dai -10 ai -30 gradi.  
