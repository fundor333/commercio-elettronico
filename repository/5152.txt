#titolo A Saint-Vincent tappa valdostana per l'Amami Tour di Arisa  - Spettacoli e Sport
  Per il pubblico valdostano sarà l'occasione di conoscere da vicino uno dei personaggi più inconsueti dello show-biz italiano per la sua immagine particolare e la poliedrica personalità artistica che l'ha vista, negli ultimi mesi, di volta in volta cantautrice, attrice e animatrice del talent show X Factor in tv. A Saint-Vincent Arisa (vero nome Rosalba Pippa) proporrà le sue canzoni più celebri, a cominciare da 'Sincerita' con la quale ha vinto il 59/o Festival di Sanremo nel 2009 nella categoria 'Nuove Proposte', i successi contenuti nell'ultimo album 'Amami', trainato dal successo del singolo 'La notte', Disco d'Oro per le vendite, le cover e i brani riarrangiati contenuti nel live 'Amami Tour' – come Personal Jesus dei Depeche Mode, Toxic di Britney Spears, Kobra di Donatella Rettore, Vecchio Frack di Domenico Modugno e altre - compresi i due inediti 'Meraviglioso amore Mio', nuovo singolo e 'Senza Ali'. Nello show di quasi due ore l'artista genovese sarà accompagnata sul palco da Giuseppe Barbera al pianoforte, Sandro Raffe Rosati al basso, Andrea Pistilli alle chitarre, Giulio Proietti alla batteria e Salvatore Mufale alle tastiere. Biglietto 20 euro. Arisa dopo il successo del Festival di Sanremo del 2009 è tornata al festival della canzone italiana l'anno successivo nella categoria 'Artisti' con la canzone Malamorenò, che ha accompagnato l'uscita dell'omonimo album. Successivamente ha sperimentato nuovi ruoli sia in televisione, come presenza fissa del programma di La7 'Victor Victoria – Niente e' come sembrà e come giudice della quinta e sesta edizione italiana di X Factor, sia al cinema, debuttando come attrice. Al Festival di Sanremo 2012 si è classificata al secondo posto con 'La notte'.  
