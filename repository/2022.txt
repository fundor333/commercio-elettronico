#titolo Energia: a Milano evento corporate Terni Research-Italeaf - Speciali ed Eventi - Ambiente&Energia
  Sara' ospitato nel parterre di Borsa italiana, in piazza Affari a Milano, il 12 ottobre prossimo, l'evento ''corporate'' del Gruppo Terni Research, azionista di riferimento di TerniEnergia (la prima ''pure green company'' quotata in Italia con forte vocazione internazionale) e di Italeaf (''startupper company'' nazionale focalizzata sul settore della green economy). 
   Una nuova e importante tappa - sottolinea l'azienda - nel percorso di formazione di una via italiana alla ''quarta rivoluzione industriale''. 
   L'evento ''corporate'' (in programma a partire dalle 9.15) e' infatti dedicato al tema ''Nuove occasioni per l'industria verde italiana - Rinnovabili, efficienza energetica, Waste management, Green startup alla sfida dell'internazionalizzazione''. Vedra' la partecipazione dei manager di TerniEnergia, di Italeaf e di relatori ''indipendenti'', che arricchiscono il convegno con testimonianze, ricerche e studi molto attesi dalla business community italiana. 
   TerniEnergia, green company societa' quotata sul segmento Star di Borsa Italiana, aggiornera' la comunita' finanziaria e industriale sui contenuti del suo piano industriale. Italeaf, che si appresta ad aprire le propria attivita' a sostegno di green startup con l'intento di agevolarne l'evoluzione in attivita' con propensione al raggiungimento di dimensioni e caratteristiche industriali, presentera' invece il suo piano di sviluppo e di crescita nel comparto ambientale. 
   All'aggiornamento sulle prospettive industriali e finanziarie del settore delle energie rinnovabili e della ''circular economy'', si aggiunge un ''interessante'' panorama sul settore dell'industria sostenibile, anche a livello internazionale, considerandone le reali ricadute economiche e finanziarie e le opportunita' per gli investitori. 
   L'evento sara' anche l'occasione per la presentazione del progetto sulle nuove forme del paesaggio industriale italiano, curato dal Dipartimento di architettura e pianificazione del Politecnico di Milano che ha elaborato una strategia di rigenerazione architettonica e ambientale dell'area produttiva di Nera Montoro, a Narni, dove il Gruppo Terni Research ha il suo headquarter. 
   All'evento partecipera' anche VedoGreen, il portale web ritenuto punto di riferimento per la finanza internazionale nel quale gli investitori green hanno la possibilita' di scegliere i business model piu' appetibili e monitorare i trend e le novita' del settore, ed EnVent Independent Financial Advisor, autore di una ricerca sulle tendenze all'aggregazione e al consolidamento dell'industria verde a livello internazionale.  
