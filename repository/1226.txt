#titolo FOCUS: Romney 'tecnologico', Santorum antiscienza - Mondo
  ROMA - Almeno dal punto di vista della scienza la vittoria di Mitt Romney nei caucus del partito repubblicano in Iowa, è da salutare con favore. Secondo la rivista Scientific American, che ha stilato la classifica dei candidati, Romney, evoluzionista e legato alle industrie della Silicon Valley, è decisamente il "male minore" rispetto all' avversario cattolico integralista Rick Santorum, creazionista e convinto che i cambiamenti climatici siano "una beffa". 
 Al primo posto della classifica della rivista, basata su dichiarazioni e voti al Congresso negli anni passati, c'é Newt Gingrich, o 'Newt Skywalker', come veniva chiamato da giovane per la sua passione per la fantascienza. Secondo la rivista sarebbe il miglior presidente dal punto di vista dei problemi della tecnologia. Romney è subito al secondo posto: giocano a suo favore il fatto che è evoluzionista, i suoi legami con le principali aziende tecnologiche statunitensi e la volontà di investire nella ricerca, soprattutto sui materiali, espressa nel suo programma. Più sfumata la posizione sui cambiamenti climatici, visto che Romney ha dichiarato che non vuole limiti alle emissioni di CO2. 
 Dietro il vincitore si piazzano Ron Paul, il libertario, e Rick Perry, il Governatore del Texas, entrambi con programmi e atteggiamenti abbastanza favorevoli alla scienza. Non vale lo stesso per Santorum, che ha perso oggi per soli otto voti in Iowa, e Michelle Bachmann, l'altro candidato vicino ai Tea Party antitasse, la grande sconfitta. Lo scarso peso che Santorum dà alla tecnologia si vede già dal suo sito, spiega Scientific American, povero di contenuti al punto che nelle ricerche di Google viene puntualmente superato da quello polemico del giornalista Dan Savage 'Santorum e' tutto tranne che un candidatò. Sono noti inoltre gli attacchi di Santorum al concetto di cambiamenti climatici, e la sua inclinazione a considerare creazionismo ed evoluzionismo 'due teorie'. 
 Peggio di lui fa solo Bachmann, che ha affermato fra le altre cose che il vaccino per l'Hpv causa disabilità mentali e che quella dei cambiamenti climatici è "una scienza costruita per distribuire la ricchezza americana agli altri paesi". La candidata del Tea Party almeno sembra saper usare Internet, visto che è terza per fan su Facebook, anche se ultima tra i candidati su Twitter  
