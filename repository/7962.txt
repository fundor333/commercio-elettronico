#titolo Le staminali del midollo osseo sono 'fabbriche tuttofare'  - Biotech - Scienza&Tecnica
  Le cellule staminali del midollo osseo si rivelano una vera e propria "fabbrica di tessuti": grazie ad esse sono stati ottenuti in provetta i tessuti di vescica, come muscolatura liscia, vasi sanguigni e tessuto nervoso. 
Il risultato, pubblicato sulla rivista dell'Accademia delle Scienze degli Stati Uniti (Pnas) si deve a un gruppo di ricerca coordinato dall'americana Northwestern University. 
I tessuti sono stati generati a partire da cellule di pazienti con la spina bifida perché, ha osservato l'urologo Arun Sharma, che ha coordinato il lavoro, "quei pazienti hanno in genere disfunzioni alla vescica. Tuttavia, questo approccio di rigenerazione potrebbe essere utilizzato anche per altri problemi della vescica". Alcuni pazienti con la spina bifida sviluppano una malattia chiamata vescica neurogena, che causa incontinenza urinaria perché perdono il controllo della minzione a causa di lesioni nervose. In particolare, in questa malattia, i nervi che portano messaggi tra la vescica e il cervello non funzionano correttamente. La cura più comune è l'intervento chirurgico, che prevede il posizionamento di una 'benda' derivata dall'intestino su una parte dell'organo malato per aumentarne le dimensioni. 
Ma la procedura è problematica in quanto il tessuto intestinale presenta complicanze a lungo termine, come lo sviluppo di squilibri elettrolitici, infezioni, fino al cancro alla vescica. Nell'esperimento, i ricercatori hanno prelevato due diverse popolazioni di cellule del midollo osseo (staminali e cellule progenitrici) e le hanno fatte crescere su ''impalcature'' sintetiche ottenute con un materiale elastico e biocompatibile. Un materiale, ha osservato Sharma, che "ha la capacità di simulare le proprietà meccaniche della vescica".  
Stimolate da fattori di crescita, le cellule si sono differenziate formando i tessuti della vescica che sono stati trapiantati nei topi. In pratica nella tecnica, l'impalcatura su cui crescono i tessuti sostituisce la benda. Poiché la procedura, osserva Sharma, "non usa tessuto intestinale, ha il vantaggio di far aumentare il tessuto, senza rischi a lungo termine ma per confermare la tecnica definitivamente sono necessari ulteriori studi".  
