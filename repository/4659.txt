#titolo Maro': diplomazia natalizia, imboccata strada ottimismo - Uomini e Mare - Mare
   (ANSA) - ROMA, 28 DIC - Non e' ancora un'autostrada ma la 'diplomazia natalizia' tra Italia e India sembra aver spianato una pista verso una soluzione in qualche modo 'concordata' della vicenda dei due maro'. Lo conferma lo scambio di cortesie a distanza tra il ministro degli Esteri  Giulio Terz i e il collega indiano  Salman Khurshid , anche se nulla può essere dato per scontato. 
 ''Abbiamo imboccato la strada dell'ottimismo'' e ''non voglio tornare indietro'', ha affermato in serata il titolare della Farnesina ai microfoni di TGCOM24 commentando la 'licenza' di fine anno concessa a Salvatore Girone e Massimiliano Latorre dalle autorita' indiane, con l'impegno a tornare indietro. 
 ''Spero che presto si possa arrivare a una soluzione e risolvere questa questione che ha creato tensione tra i nostri Paesi'' ha detto da parte sua il ministro degli Esteri Salman Khurshid. Un botta e risposta indiretto ma che ha la stessa impronta di distensione, frutto di un ''percorso difficile'' - ha sostenuto Terzi - ma che, grazie al ''lavoro diplomatico'' ha ''disteso'' rapporti che si erano fatti ''molto complessi''. Il titolare della Farnesina ha insistito sul segnale di ''attenzione da parte indiana alla sensibilità italiana'' per le festività natalizie. Sulla stessa lunghezza d'onda Khurshid, citato dal Times of India, secondo il quale ''la gente deve sempre mostrare un po' di generosita' e comprensione. Siamo a Natale ed e' il momento in cui le famiglie si riuniscono''. Il capo della diplomazia indiana, comunque, non si e' sbilanciato del tutto. Dopo aver ribadito che New Delhi ha ''cercato di operare per quanto e' nelle nostre possibilità per una soluzione del problema'' ed essersi detto certo che ''a poco poco tutto tornera' normale'', ha tenuto a precisare che ''spetta prima di tutto alla Corte Suprema esprimersi al riguardo''. Del resto, Terzi ha constatato che esiste ''un'azione giudiziaria pendente'' per un ''reato colposo'', ma e' voluto tornare sul concetto che il reato in questione riguarda la giurisdizione italiana e che comunque il governo italiano intende mantenere l'accordo con New Delhi in tutti i ''dettagli''. I maro', quindi, fino a prova contraria, torneranno in India. E per la diplomazia italiana ci sara' ancora da lavorare. (ANSA)  
