#titolo Scoperta fabbrica false Hogan, sette arresti  - Cronaca
NAPOLI - Il Nucleo di Polizia Tributaria della Guardia di Finanza di Caserta ha scoperto, a Villa Literno (Caserta), un opificio destinato alla produzione in serie di calzature riproducenti il marchio "Hogan". Sette le persone arrestate; sequestrati 76mila pezzi tra prodotti finiti, semilavorati ed accessori vari. Erano giorni che i finanzieri della Sezione Mobile stavano effettuando specifici servizi di appostamento, pedinamento ed osservazione nella zona, avendo notato strani movimenti di persone e mezzi. 
 A finire in manette, nonostante il tentativo di fuga, la titolare dell'attività, una 29enne, della provincia di Caserta e i sei operai, tutti residenti in comuni dell' agro-aversano, sorpresi mentre erano intenti nella lavorazione delle calzature. All'interno della fabbrica, in piena produzione, sono stati trovati e sequestrati oltre i 76.000 pezzi, 24 tra macchinari e attrezzature per l'assemblaggio e la rifinitura dei vari prodotti, 500 forme in ferro, nonché un cliché in ottone utilizzato per la stampa a caldo del marchio. 
 La struttura era organizzata per gestire l'intera catena di lavorazione delle tomaie e delle suole in gomma, passando all'assemblaggio, per poi ultimare il prodotto con l'apposizione, mediante cliché contraffatti, del marchio della nota griffe Hogan. In tal modo, secondo quanto accertato dalla guardia di finanza, si ottenevano scarpe, identiche alle originali, da immettere sul mercato 'parallelo' a quello legale.  
