#titolo Ue-Usa:Schulz,cooperare per crescita e difesa nostri modelli - Economia e lavoro - ANSA Europa
     (ANSA) - BRUXELLES, 13 FEB - ''Nell'era della globalizzazione
abbiamo bisogno di cooperare piu' che mai per difendere il
nostro modello di societa' e di democrazia. L'accordo di libero
commercio e investimento ci aiutera' a raggiungere questo
obiettivo a favore dei nostri popoli''. Cosi' il presidente del
Parlamento europeo, Martin Schulz, ha accolto l'annuncio del via
libera al negoziato tra Unione europea e Stati Uniti, anticipato
dal presidente Obama nel suo Discorso sullo Stato dell'Unione e
successivamente ufficializzato con una dichiarazione congiunta
di Bruxelles e Washington.    L'accordo di libero scambio ''non solo liberera' il
potenziale delle nostre economie per una crescita sostenibile e
piu' posti di lavoro, ma contribuira' anche allo sviluppo di
standard globali e al rafforzamento della governance globale''.    L'Eurocamera e' stata ''un forte supporter di un ambizioso
progetto di mercato transatlantico'' ha ricordato Schulz
riferendo di aver ''parlato nel novembre scorso a Washington con
il vicepresidente Biden della necessita' di un accordo''.    Ricordando che ''non sara' facile'' arrivare ad un accordo e
dopo aver sottolineato la necessita' di consultare il Parlamento
europeo che dovra' approvarlo cosi' come il Congresso, secondo
Schulz ''l'obiettivo di arrivare ad un accordo complessivo
dovra' essere una priorita' da entrambi i lati dell'Atlantico''.
