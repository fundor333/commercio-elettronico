#titolo Meglio papa africano, parola di bambino - Diario Vaticano
di Anna Lisa Antonucci 
 C'e' chi vuole un papa africano, ''abituato a risolvere i problemi'', chi lo disegna come 'Macchia nera' affacciato alla loggia di San Pietro, chi spera in un ''papa argentino, allegro e giovane che possa immedesimarsi nei ragazzi di oggi''. Sono molto concreti i bambini della quinta elementare "Karol Wojtyla", estrema periferia di Roma, che oggi in occasione dell'apertura del Conclave hanno raccontato nei loro temi in classe come vorrebbero fosse il nuovo pontefice. 
 ''Un papa che possa aiutare i Paesi poveri'', scrive Martina, ''un papa che faccia luce sui segreti della Chiesa'', aggiunge Elena. L'apertura del Conclave, con i suoi riti e le sue tradizioni, ha molto colpito i bambini che si dimostrano preparati e spiegano:''I 115 cardinali si sono chiusi (chiusi a chiave) nella cappella Sistina e non usciranno prima che i voti non saranno i due terzi uguali''. ''I cardinali possono votare per se stessi o per un altro''. ''Ogni giorno, fino alla decisione del nuovo papa - scrive Alberto - faranno due fumate nere, fino a quando non troveranno un sostituto di papa Benedetto XVI''. ''Quando avranno trovato un nuovo papa - spiega Andrea - faranno una fumata bianca in segno della decisione''. 
 ''Allora il protodiacono, il francese Touron (Tauran, ndr), dalla loggia centrale di San Pietro - racconta Giulio - pronuncera' 'habemus papam' quindi il nuovo pontefice impartira' 'urb at obi''', rivisitazione dell'urbi et orbi, via di mezzo tra il latino e il linguaggio dei cartoni animati.    ''Io vorrei un papa africano perche'- spiega ancora Martina - e' abituato a risolvere i problemi di salute, di soldi, di manutenzione della sua chiesa'', e aggiunge:''vorrei che sia serio ma non troppo, responsabile ma amichevole. Vorrei per prima cosa facesse luce sui segreti piu' oscuri della chiesa'' e qui la realta' cede il posto alla fantasia.  
