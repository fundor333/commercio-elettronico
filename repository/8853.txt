#titolo Francia - Elezioni 2013
Francois Hollande vota Pierluigi Bersani, ''l'Europa ha bisogno dei progressisti'' ripete Parigi, sperando di avere nel nuovo governo italiano l'alleato ideale per fare insieme da contrappeso in Europa al rigore di Angela Merkel. Hollande, eletto lo scorso maggio, ha riportato all'Eliseo la gauche, assente dai tempi di Francois Mitterrand, mettendo fine a 18 anni di destra (prima Chirac, poi Sarkozy). Nel momento del massimo sforzo, Pierluigi Bersani intervenne personalmente a Parigi nella campagna elettorale di Hollande, al pari di altri leader della sinistra europea. Non solo: il leader del Partito Democratico lo ricevette a Roma quando il candidato Hollande era snobbato dalle cancellerie di mezza Europa, alleate di Nicolas Sarkozy. 
 Il capo dell'Eliseo non lo ha dimenticato: il 25 ottobre ha accolto con calore nei saloni della presidenza il candidato italiano e oggi lo appoggia apertamente, anche se con il presidente del Consiglio, Mario Monti, le relazioni sono state eccellenti in questi mesi. Ad ogni occasione, soprattutto il vertice italo-francese di Lione di inizio dicembre, Hollande e Monti hanno mostrato grande intesa, anche sul piano personale. Ma le elezioni sono un'altra cosa e l'uomo che ha riportato la gauche al potere non lo nasconde: ''chi voterei in Italia? Vi rispondo come feci per Obama: secondo voi?''. Cosi' Hollande ha risposto il 16 gennaio all'ANSA che, nei corridoi dell'Eliseo, gli ha chiesto direttamente la sua preferenza per il dopo-Monti. 
 ''L'Europa ha bisogno di responsabili politici credibili per la sua rinascita - ha poi dichiarato Hollande in un videomessaggio indirizzato al convegno 'Renaissance for Europe', il 9 febbraio a Torino - ha bisogno di progressisti alla guida. L'Europa affronta una crisi che puo' mettere in forse le proprie basi''. Per Hollande, ''i populisti usano la rabbia, lo smarrimento dei popoli, per instaurare ancora piu' liberismo. Sono potenti e minacciosi''. In funzione di una mutazione di rotta europea anche l'appoggio di Marine Le Pen, estrema destra del Fronte nazionale, a Silvio Berlusconi: ''alcune sue frasi, alcuni atteggiamenti, gli nuocciono - ha detto la Le Pen - ma Berlusconi e' positivo, perche' e l'unico ad aprire un dibattito sulla liberta' dell'Italia, sull'indipendenza dai diktat di Bruxelles''. 
 ''Berlusconi vuole essere eletto per proteggere i suoi interessi giudiziari e finanziari; - ha scritto il 2 febbraio Le Monde in un lungo articolo sulla campagna elettorale in Italia - Monti vuole proseguire il suo lavoro, dovesse anche allearsi con Bersani, che ha tutto l'interesse di indebolire; Grillo vuole far esplodere il sistema e Ingroia vuole far parlare di seâ€™. Ma ognuno, preso separatamente, fa una forte concorrenza a Bersani''.  
