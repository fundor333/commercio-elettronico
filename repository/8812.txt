#titolo Wp, 'Romney a 17 anni? Bullo viziato anti-gay' - Associate
  di Marcello Campo 
Un figlio di papà, viziato, arrogante ed aggressivo. Una specie di bullo che amava prendere in giro altri ragazzi, colpevoli solo di avere i capelli lunghi e di parlare a bassa voce. Era così a 17 anni, Mitt Romney, erede di George, il potente governatore, all'epoca in cui frequentava la Cranbrook School, uno dei più esclusivi licei del Michigan. Lo scrive oggi Jason Horowitx sul sito del Washington Post. In particolare, il giornale della capitale racconta con dovizia di dettagli un brutto episodio di bullismo, ad opera del giovane Romney, ai danni di un ragazzo, John Lauber, una matricola della scuola, maltrattato solo perché parlava a bassa voce e aveva i capelli lunghi. Secondo il racconto di alcuni suoi compagni dell'epoca, oggi rispettati professionisti, dopo averlo perseguitato a lungo, Romney volle dargli una lezione. Un giorno lo fermò e, alla presenza di altri ragazzi, prese delle forbici e cercò di tagliargli i capelli con la forza. Il ragazzo, in lacrime, tentò una debole resistenza. Chiese aiuto, ma alla fine dovette soccombere al compagno più grande. Mitt lo sbatté per terra e fece quello che voleva. Quell'incidente, scrive il giornale, è stato confermato da cinque testimoni, che hanno dato la loro versione convergente dei fatti in modo però indipendente l'uno dall'altro. Alcuni hanno parlato on-record, altri invece in forma anonima. 
"E' successo tutto molto rapidamente. Ma quel giorno rimasi colpito", racconta Thomas Buford, ex compagno di Romney e oggi giudice in pensione. Insomma, una nuova grana per il candidato repubblicano, che già non gode di buona fama tra i gay, per aver di fatto licenziato un suo portavoce apertamente omosessuale. Informato dell'articolo, il suo staff a caldo, ha commentato dicendo che Romney non ricorda nulla dell'accaduto. "E' una storia di cinquant'anni fa un po' esagerata, di cui - afferma Andrea Saul, una sua portavoce - il governatore Romney non ha alcuna memoria". Più tardi, però, lo stesso Romney intervistato da una radio, ha chiesto scusa,sui suoi comportamenti del passato. Ma ha ribadito di non ricordare quel particolare incidente. "Da ragazzo, a scuola, ho fatto molte sciocchezze. E se qualcuno s'é sentito insultato o colpito chiedo scusa. Ho partecipato a molti scherzi e credo che in alcuni casi sono andato oltre". Quanto all'aggressione con le forbici, Romney tiene il punto. "Non ricordo nulla di quel fatto. Quello che posso dire è che però all'epoca, erano gli annì60, colpire qualcuno perché gay era la cosa più lontana che mi potesse passare per il cervello". Di Lauber, la presunta vittima del candidato alla Casa Bianca, non se n'é saputo niente per anni. Si sa solo che venne cacciato dalla scuola dopo essere stato beccato a fumare una sigaretta. E poi che è morto nel 2004.  
