#titolo Tav: Torino-Lione; Ciaccia,dobbiamo rispettare impegni presi - Altre news - ANSA Europa
     (ANSA) - BRUXELLES, 11 MAR - ''Abbiamo assunto impegni a
livello internazionale e al momento non credo esistano
presupposti per venir meno sulla Torino-Lione. Si tratta di
un'infrastruttura importante per l'Ue e per la nostra
competitivita' a livello mondiale, per la quale sono gia' stati
spesi soldi, sia nostri che francesi. Si tratta di perdere
cofinanziamenti Ue, impedendo nello stesso tempo la
realizzazione di una grande opera'', cosi' il vice ministro
Mario Ciaccia, al suo arrivo al Consiglio trasporti Ue. 
Uscire dal progetto della Torino-Lione secondo le stime di
alcuni esperti pubblicate nei giorni scorsi sulla stampa
costerebbe all'Italia attorno ai due miliardi. ''Possono essere
due miliardi, puo' essere un po' di meno, puo' essere un po' di
piu', ma  non e' questo il fatto determinante - spiega il vice
ministro Ciaccia interrogato sull'argomento -. Determinante e'
riaffermare che si tratta di un'infrastruttura che rientra tra
quelle importanti per l'Europa. La competizione si gioca tra
continenti''.    ''Un continente che non abbia delle capacita' di mobilita' di
merci e persone al proprio interno - conclude Ciaccia - fara'
piu' fatica ad essere competitiva a livello mondiale''. ''L'Europa non regala niente, cofinanzia cio' che veramente e'
indispensabile, specialmente in questa fase di scarsita' di
risorse. Se la Tav, com'e' stato piu' volte ribadito dalla
Commissione, continua ad essere prioritaria, vuol dire che non
e' solo una presa di posizione di questo o quel paese, ma
risponde ad un'esigenza di competitivita' con gli altri
continenti'', ha sottolineato il vice ministro ai Trasporti.    ''La Tav rimane un'importante opera di interconnessione, e'
un'opera che certamente che corrisponde alle esigenze dello
sviluppo e della crescita - prosegue Ciaccia -. E'
un'infrastruttura per la quale ci sono gia' stati degli impieghi
di risorse finanziarie italiane e francesi, ma per la quale c'e'
anche un forte impegno europeo, quindi un cofinanziamento Ue che
arriva al 40% per le infrastrutture e potrebbe arrivare al 50%
per studio e progettazione''. Il viceministro osserva inoltre
come il Corridoio numero 6, che viene firmato stamani, dalla
Spagna all'Ungheria (al confine con l'Ucraina), ricomprenda
anche il progetto della Tav. (ANSA).
