#titolo Turismo:crociere: Msc, nave Lirica torna negli Emirati Arabi - Crociere e Traghetti - Mare
  (ANSA) - GENOVA, 18 FEB - Msc torna ad aprire ai suoi ospiti le porte d'Oriente. La compagnia ha annunciato oggi che durante la stagione invernale 2013/2014 MSC Lirica tornerà a toccare gli Emirati Arabi, a partire da 5 novembre. Quel giorno la nave salperà dal porto di Genova per una crociera di posizionamento di 19 giorni/18 notti, per arrivare il 22 novembre 2013 a Dubai (EAU) dopo aver toccato i porti di Civitavecchia (Italia), La Valletta (Malta), Pireo (Grecia), Port Said e Safaga (Egitto), Salalah e Muscat (Oman). 
Dal 23 novembre 2013 e fino al 29 marzo 2014, MSC Lirica proporra' poi crociere di 8 giorni/7 notti in partenza da Dubai, con scali ad Abu Dhabi, Khor al Fakkan (EAU), Muscat e Khasab (Oman) e con un pernottamento a Dubai. 
"Il ritorno di MSC Crociere negli Emirati conferma la nostra fiducia nel potenziale espresso da questo Paese in termini di innovazione e attrattività per i crocieristi - ha dichiarato Pierfrancesco Vago, CEO di MSC Crociere -. Nel quadro di un più ampio impegno per favorire la crescita futura, il Governo degli Emirati ha recentemente deciso di consentire l'emissione di visti d'ingresso multipli per i passeggeri delle navi da crociera, semplificando notevolmente le procedure burocratiche e rendendo la regione ancor più attraente per le compagnie di navigazione, offrendo così a molti più viaggiatori la possibilità di scoprire in piena libertà questa magnifica destinazione".  
