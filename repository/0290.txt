#titolo Rifiuti radioattivi, manca ancora il deposito nazionale - Speciali ed Eventi - Ambiente&Energia
  ROMA - Secondo la Commissione di inchiesta l'area critica nel sistema di gestione dei rifiuti radioattivi in Italia e' rappresentata dal ritardo nella realizzazione di un deposito nazionale in cui custodire in sicurezza in modo definitivo i rifiuti radioattivi: dagli anni del primo referendum nucleare, i rifiuti continuano a essere mantenuti in depositi temporanei, sostanzialmente nei luoghi in cui sono stati prodotti.  
La necessita' di una soluzione diventa incalzante per varie ragioni, prima tra tutte l'urgenza di realizzare le condizioni per il ritorno in Italia previsto tra il 2020 e il 2025 in virtu' dell'accordo Italia-Francia delle barre di combustibile delle vecchie centrali, attualmente in gran parte inviate all'estero per il ri-processamento.     Inoltre proprio  l'attuazione nel nostro ordinamento della recente direttiva 2011/70/ Euratom entro l'agosto 2013, introdurra'  nuove e importanti regole comuni per la gestione di questa categoria di rifiuti, prevedendo l'obbligo per ciascuno Stato membro di trasmettere alla Commissione europea, entro l'agosto 2015, il programma nazionale per la politica di gestione di tutti i rifiuti radioattivi e riconfermando il principio secondo cui i rifiuti radioattivi sono gestiti e smaltiti nel Paese che li ha generati.     In assenza del deposito nazionale non e' stato finora possibile procedere alla definitiva messa in sicurezza degli oltre 28 mila metri cubi di rifiuti radioattivi gia' presenti nel nostro Paese, oggi detenuti in massima parte presso gli stessi impianti ove sono stati prodotti e destinati inoltre a una continua crescita. Inoltre il decommissioning degli impianti nucleari non potra' giungere alla conclusione, prevista dalla legge e cioe' la restituzione del sito, libero da vincoli di natura radiologica.  
E resta aperto il problema  di dove collocare i rifiuti - ora all'estero, ma destinati a rientrare in Italia - prodotti dalle operazioni di riprocessamento del combustibile irraggiato utilizzato nelle centrali italiane e spedito, per tali operazioni, in gran parte in un impianto inglese e, in parte minore, piu' recentemente, in un impianto francese. Mentre continua a  mancare una soluzione adeguata rispetto alla inevitabile, continua produzione di rifiuti radioattivi nell'industria, nella ricerca e, soprattutto, nelle attivita' sanitarie.      
In attesa dell'identificazione e realizzazione del sito nazionale al fine di  far comunque procedere le attivita' di decommissioning si stanno organizzando in doiverse localizzzazioni, come quelle di Saluggia, Latina e Garigliano e nel Centro comune di ricerche di Ispra, otto strutture di deposito in grado di ospitare i rifiuti gia' presenti in essi e quelli che verranno prodotti dallo smantellamento degli impianti. Per gli otto siti la spesa annuale risulterebbe  pari a circa 25 milioni di euro. A questa cifra si verrebbe ad aggiungere un'ulteriore somma annua, stimata oggi in un milione di euro,derivante dall'accordo che il Governo italiano ha sottoscritto con la Commissione europea il 27 novembre 2009.  
