#titolo 'Real illusion' tra sogno e realtà - Spettacolo
Dopo i successi di Shangai, Montreal, Parigi, arriva anche a Roma il grande show 'Real Illusion' di Gaetano Triggiano. 
 L'illusionista propone uno spettacolo in cui la magia, i sogni e le illusioni diventano realtà. Uno show al limite dell’incredibile, dove si accavallano senza soluzione di continuità situazioni surreali e grottesche, apparizioni e sparizioni, trasformazioni, il tutto ad una velocità estrema a talora impercettibile, per una coinvolgente esperienza spettacolare. Un viaggio alla ricerca dell’essenza della magia: Triggiano trasporta il pubblico nel suo mondo, dove ogni limite razionale è superato, dove le leggi della fisica vengono sconvolte. Un viaggio attraverso storie avventurose, momenti di sospensione e di tensione, ma anche momenti brillanti e divertenti, tra le sue più incredibili illusioni.  
 Nel suo viaggio Triggiano è affiancato da un cast di ballerini ed accompagnato dalla coinvolgente colonna sonora di Angelo Talocci. I testi sono scritti con Alessio Tagliento, autore di programmi televisivi tra cui Zelig, ColoradoCafè e Quelli che il Calcio. La direzione artistica è di Arturo Brachetti, attore, autore e regista di commedie e musical di successo internazionale, mentre la regia è di Serge Denoncourt, già regista del Cirque du Soleil. 
 Triggiano ha ottenuto numerosi riconoscimenti tra cui il Mandrake d’Or a Parigi nel 2007, come miglior artista magico. Dopo Montecatini, Real Illusion farà tappa a Roma, al teatro Olimpico, il 26 marzo. 
 
   
   
    
