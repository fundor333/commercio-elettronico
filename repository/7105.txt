#titolo Nella ricerca ancora discriminazioni per le donne - Ricerca e Istituzioni - Scienza&Tecnica
  Dalle retribuzioni agli incarichi assegnati, in tutto il mondo sono ancora molte le disuguaglianza fra uomini e donne nel campo della scienza. Per esempio negli Stati Uniti le donne guadagnano l'82% dello stipendio dei ricercatori di sesso maschile. E' quanto evidenza la rivista Nature in una sezione speciale sulle differenze di genere nel mondo della ricerca, cui la rivista dedica la copertina in occasione dell'8 marzo. 
Sebbene la metà dei dottorati in scienza e ingegneria negli Stati Uniti siano ottenuti da donne, solo il 21% delle cattedre di scienza e il 5% di quelle di ingegneria hanno titolari donne. Per quanto riguarda gli incarichi, c'è carenza di donne in alcuni settori specifici, ad esempio nei i comitati scientifici consultivi delle imprese biotecnologiche. 
La neurologa Jennifer Raymond, dell'università californiana di Stanford, invita entrambi i sessi a riconoscere i pregiudizi nei confronti delle donne nel campo della scienza e propone diversi modi per superarli. Per esempio, evidenzia la necessità di ''trasparenza nelle retribuzioni, assunzioni, distribuzione degli incarichi''. Per la fisica Ling-An Wu, dell'Accademia cinese delle scienze, un ostacolo per le donne che lavorano in campo scientifico in Cina è rappresentato anche dall'età pensionabile: ''una donna professore ordinario deve andare in pensione a 55 anni, 5 anni prima degli uomini''. Nata per proteggere le donne che svolgono lavori manuali, l'eta' di pensionamento anticipato, sottolinea Ling-An Wu, è un limite per le ricercatrici perchè impedisce loro di raggiungere gli obiettivi di carriera come gli uomini. 
La genetista Lihadh Al-Gazali, dell'universita' Al-Aine degli Emirati Arabi, ritiene che per le donne arabe che vogliono fare scienza ''bisognerebbe eliminare le restrizioni di viaggio poichè per perseguire una formazione avanzata nel campo della ricerca spesso si richiedono studi post-laurea all'estero''. La psicologa Virginia Valian, della City University di New York, invita infine a boicottare le conferenze nelle quali non ci sono relatori donne.  
