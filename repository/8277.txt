#titolo Italia 150: Pinocchio e Sandokan nella Treccani - Italia 150
di  Mauretta Capuano 
 Pinocchio, la prima avventura di Sandokan (Le tigri di Mompracem) di Salgari, i racconti usciti sul Corriere dei Piccoli che ospitava autori come Grazia Deledda e Guido Gozzano.  Sono nel volume  'Libri d'Italia' (1861 - 2011) , curato da  Carlo Ossola , che fa parte della serie di iniziative dell'Istituto dell'Enciclopedia Italiana per le celebrazioni dei 150 anni dell'Unita' d'Italia. Nel volume sono presentati in forma integrale, nel caso di romanzi o raccolte poetiche, o in forma antologica, nel caso di manuali e repertori, i testi che hanno rappresentato un patrimonio comune per le generazioni nate dopo l'Unita'. ''Non necessariamente i 'classici' della letteratura - come sottolinea il Presidente della Treccani  Giuliano Amato  - sebbene nel volume siano accolte opere, tra gli altri, di Giuseppe Ungaretti, Primo Levi e Italo Calvino, quanto piuttosto le 'letture' degli italiani, vale a dire quei libri, di diverso genere e natura, che sono entrati nelle case e nell'orizzonte culturale di tutti gli italiani, ora  formandone il gusto e la sensibilita', ora fornendo ai lettori una conoscenza di base di saperi teorici o pratici, ora fondando la coscienza storica e civile della nazione''. 
 'Libri d'Italia' si apre con un'antologia del 'Bel Paese. Conversazioni sulle bellezze naturali, la geologia e la geografia fisica d'Italia' (1876) di Antonio Stoppani, testo tra i massimi esempi di divulgazione scientifica in Italia, e si chiude con 'Le citta' invisibili' (1972) di Italo Calvino, una sorta di atlante metropolitano fantastico che racconta un mondo che ci illudiamo di conoscere mentre ci sfugge da tutte le parti. Tra questi estremi si incontrano i due romanzi di formazione con i quali tutti gli italiani delle passate generazioni si sono confrontati: Cuore e Pinocchio. Poi la prima avventura di Sandokan (Le tigri di Mompracem) di Salgari e i racconti pubblicati sul Corriere dei Piccoli. E ancora i manuali che sono stati una guida come 'La Scienza in cucina e l'Arte di mangiar bene' di Pellegrino Artusi e il 'Ricettario industriale' di Italo Ghersi. 
 Le realta' legate all'insegnamento scolastico sono ripercorse  attraverso ampie parti di 'Fior da fiore', l'antologia di italiano curata all'inizio del Novecento da Giovanni Pascoli. L'esperienza della grande guerra e' testimoniata dal 'Porto Sepolto' di Ungaretti, con il quale e' accolta nel volume la voce della poesia, mentre il secondo conflitto mondiale e' rappresentato da 'Se questo e' un uomo' di Primo Levi. Infine,  la 'Costituzione italiana' con i Principi fondamentali e la Parte prima (Diritti e doveri dei cittadini). 
 'Libri d'Italia' inaugura anche una nuova serie nell'ambito della collana  'La letteratura italiana. Storia e testi' , gia' della casa editrice  Ricciardi . La collana, acquisita nel 2003 dall'Istituto Treccani, riprende le pubblicazioni con la realizzazione di un nuovo modulo, 'Scrittori dell'Italia unita',  con cui far conoscere al grande pubblico vicende checontribuirono alla formazione di un italiano nuovo nella lingua, nell'ideologia, nella cultura, nel comportamento pubblico e privato. Ne fanno parte, oltre al volume di Carlo Ossola, quello dedicato alle 'Opere' di Romagnoli, Cattaneo e Ferrari, un altro su Giuseppe Mazzini e i democratici e due tomi (Prose e Poesie)  dedicati a Giosue' Carducci.  
