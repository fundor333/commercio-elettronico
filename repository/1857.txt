#titolo Banche:PE, Consiglio Ue adotti posizione chiara su Basilea 3 - Economia e lavoro - ANSA Europa
     (ANSA) - BRUXELLES, 20 FEB - Il Consiglio Ue deve adottare
nell'arco della prossima settimana una ''posizione chiara,
concisa, congiunta e difendibile'' sui nodi ancora aperti del
pacchetto Ue ('Crd 4') sui requisiti di capitale delle banche in
applicazione delle norme di Basilea 3. E' il monito del
Parlamento europeo, che ha ''deplorato'' il mancato accordo di
compromesso al termine dei negoziati tenutisi ieri dove la
presidenza irlandese di turno dell'Ue ''non aveva un mandato
sufficiente''. E per di piu' quest'ultima, ha fatto notare il
team dei negoziatori dell'Aula di Strasburgo guidato dal
cristianodemocratico austriaco Othmar Karas, ha ''riaperto i
compromessi politici precedentemente conclusi tra il Consiglio e
il Parlamento'', in particolare quello sul tetto per i bonus dei
manager. ''Siamo pronti a dare al Consiglio una settimana in piu' per
discussioni interne'' prima del prossimo round di negoziati che
si terra' il 27, hanno concesso i negoziatori del Parlamento, ma
se a quel punto non ci sara' di nuovo accordo allora l'Aula
votera' la sua posizione in plenaria. Cinque i punti che
dovranno essere affrontati nella discussione della prossima
settimana: innanzitutto la flessibilita' per le autorita'
nazionali di imporre regole piu' rigide in determinati casi,
discrezionalita' che la Commissione Ue vuole la minore possibile
per evitare la frammentazione del mercato interno. Poi la
questione della dimensione del cuscinetto di capitale per le
banche sistemiche e a protezione dei rischi sistemici, e anche
il potere di mediazione su propria iniziativa dell'Eba,
l'autorita' bancaria Ue, in caso di conflitto tra le diverse
autorita' nazionali. Infine, la possibilita' di raddoppiare a
certe condizioni la remunerazione variabile dei manager rispetto
alla quota fissa, fermo restando che il rapporto normale tra
quota fissa e variabile dovra' essere di 1 a 1. Infine, ultimo
punto, i requisiti di trasparenza di base sui profitti
realizzati, le tasse pagate e gli aiuti ricevuti dalle banche,
che dovranno essere resi noti paese per paese.(ANSA).
