#titolo Maltempo: Anbi, sconsolanti risposte dalla politica - Acqua: Top News - Ambiente&Energia
  ROMA - ''Di fronte alle emergenze climatiche le risposte della politica sono sconsolatamente rituali''. Ad evidenziarlo e' Massimo Gargano, presidente dell'Associazione nazionale bonifiche e irrigazioni (Anbi), sottolineando che le soluzioni indicate dal governo per la prevenzione del rischio idrogeologico l'associazione le propone da almeno dieci anni.     A febbraio scorso l'Anbi ha indicato gli interventi necessari, 2.943 per 6.812 milioni di euro, finanziabili con mutui quindicennali e capaci di attivare decine di migliaia di posti di lavoro, ancora in attesa di risposta.  
Da piu' parti poi si chiede la necessita' di superare il Patto di Stabilita' per ottenere la disponibilita' di risorse da destinare alla salvaguardia del territorio ma l'Anbi ricorda che i consorzi di bonifica sono esenti dal rispettare tale Patto, ricordando che basterebbe finanziare loro gli interventi nell'ambito di un programma gia' concordato con Regioni, Anci, Uncem.  
In realta', proprio i vincoli del Patto di Stabilita' e la conseguente impossibilita' di cofinanziamento, sono stati la causa della destinazione ad altri scopi di 1.000 milioni di euro che la Legge Finanziaria 2010 aveva stanziato per piani straordinari a tutela del territorio. ''L'avvio di soluzione ai problemi idrogeologici del Paese - conclude il presidente - ha una sola strada: farne concretamente una priorita' ed iniziare a destinarvi le opportune e necessarie risorse''.  
