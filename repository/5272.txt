#titolo Snowboard e freeski a Siusi allo Sciliar - Itinerari - In Viaggio
  (Di Eugenia Romanelli) 
 E’ vero che siamo nel più grande altipiano d’Europa (56 chilometri quadrati), che il paesaggio dell’Alpe di Siusi è molto morbido, ideale per sportivi che amino la tranquillità più della competizione e per famiglie con bambini al seguito. Ma è proprio in questo paradiso, esteso tra soleggiati 1800 e 2300 metri all’ingresso occidentale delle Dolomiti, sopra Castelrotto, Siusi e Fiè, e contornato dalle cime dolomitiche del Sassolungo, Sassopiatto, Sciliar, Santner e Euringer, che scorrono i maggiori fiumi di adrenalina di tutto lo stivale. Siamo infatti nel luogo che ospita uno degli snowpark più belli d’Europa, l’Alpe di Siusi snowpark (nella top five, appena nominato per gli SnowparkAwards), e i maniaci dello snowboard e del freeski devono allertarsi perché il 2 febbraio arriva il “Schlern Games best-trick jibbing Snowboard Contest”, ossia una competizione per i riders di tutte le categorie. I 1500 metri in lunghezza e la varietà di “boxes”, “steps” e “kickers” ne fanno il più grande d’Italia e i vari BBQ e music corner anche uno dei più divertenti e giovanili. Non solo: un mese dopo, il 2 marzo, arriva anche il “Big Air Style”, ossia un freeski (stile libero) contest adatto ai praticanti di tutte le categorie (per gli esperti: la giornata si apre con un jib contest nella parte alta dello snowpark e prosegue nel pomeriggio con una kicker session nella parte bassa). “Anche chi non volesse partecipare – spiega Karin Kerkenbush, campionessa italiana di Mountainboard e ideatrice di Dirt Corner,  un punto di riferimento per i riders – può godersi lo spettacolo. Infatti in questi contest si assiste a salti da brivido ed evoluzioni da capogiro più mozzafiato di tanti altri mirabolanti show in teatro. Il regno del freeski e dello snowboard, anche se pieno di termini e sigle all’apparenza poco familiari, è in realtà uno sport con poche regole fondamentali e tutte riguardano il divertimento e la sicurezza. Poi, certo, la follia è qualcosa di personale”. Insomma emozioni assicurate grazie alle 60 strutture adatte per ogni livello di cui 24 possono essere superate direttamente una dopo l’altra, facendone la line più lunga delle Alpi (e la più sicura).   Il tutto è a due passi da Siusi allo Sciliar, un delizioso minuscolo paesino con un paio di alberghi sulla piazza (Hotel Genziana e Wanderhotel), due o tre negozietti di sport e l’elegante boutique di Danila Messner, una superba pasticceria dove si possono acquistare meravigliosi strudel da asporto (Panificio Oberprantacher), il Caffè Europa, punto di ritrovo del paese, la distilleria Zu Plun, un wine bar, un fiumiciattolo, la chiesa e una stupenda scuola di musica design. Se Castelrotto è il centro più importante dell’intero comprensorio e Fiè ha il miglior panorama, Siusi allo Sciliar è però il paese più pittoresco: posto in una zona soleggiata ai piedi del maestoso Sciliar, fin dagli inizi del XIX secolo è meta di aristocratici e artisti (in principio russi) che hanno conservato l’aspetto tradizionale e montanaro del luogo senza stravolgerlo. Meritano comunque attenzione, a Fiè, le degustazione di vino al buio e il negozietto di Antichità Anno Domini mentre, a Castelrotto, la moda tradizionale Griesser e il Maso Tschötscherhof con ristorante e museo contadino .  La cabinovia del Campaccio, comoda anche se un po’ lunga (circa 10-15 minuti), porta direttamente dal paese (si raggiunge attraverso la romantica scorciatoia sulle cascate) al Nordic Ski Center (moderna struttura con ristorante, negozi, spogliatoi e docce, deposito sci e tutta la necessaria attrezzatura per fondisti, escursionisti con o senza racchette da neve) e ai 60 chilometri di piste, molto comode, larghe e spesso assolate, quasi mai impegnative e ben servite sia da 23 impianti di risalita (tra cui varie seggiovie coperte!) che da deliziosi rifugi. In particolare, soprattutto ai fondisti o agli amanti del trekking (per loro ci sono 30 chilometri di sentieri), merita una visita apposta il Rifugio Zalliner, dove, accanto a un ottimo ristorante con SPA, si può ammirare una minuscola chiesetta antica ancora oggi sede per molti matrimoni mistici. Interessante anche il Gostner Scwaige, minuscola baita isolata e difficilmente raggiungibile con soli 6-7 tavoli dove occorre prenotare in anticipo per via del giovanissimo chef di gran moda Franz Mulser. Per gli scorci, sempre sci ai piedi, merita l’alba al Panorama e il tramonto all’Engel Rast. I bimbi di divertiranno invece nelle 7 piste per slittino, al funpark o nell’asilo sulla neve (vedi articolo correlato).  
