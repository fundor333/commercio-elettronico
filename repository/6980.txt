#titolo Grassi vermi integratore proteico comune tra cinesi - Stili di vita - Salute e Benessere
  (ANSA) - SHANGHAI, 22 DIC - Vermi lunghi fino a dieci centimetri, da mangiare fritti o tritati, per migliorare la salute, per proteggere il sistema immunitario e integrare le proteine che mancano nella dieta alimentare cinese. Secondo quanto riferisce lo Shanghai Daily, sono moltissime le persone che in Cina credono molto al potere di questi vermi tanto da farli mangiare ai propri figli. Si tratta di vermi particolari che vivono sulle radici di un arbusto chiamato Yunshi. Sono molto comuni specie nella zona di Ningbo, nella provincia dello Zhejiang, non lontano da Shanghai, dove i genitori sono soliti cucinarli fritti o ridurli in polvere e poi mischiarli al cibo. 
Considerati ottimi per favorire la crescita dei bambini, essi sono usati in Cina sin dai tempi antichi quando la gente, pur di avere uno di questi vermi, era disposta a cedere anche fino a 10 chili di riso. Oggi un singolo verme 'della crescita', che e' diventato il piu' importante integratore proteico per molte persone, puo' arrivare a costare anche fino a 100 yuan (circa 12 euro). Secondo Yao Yanhong, esperto di agricoltura, ''la medicina tradizionale cinese riconosce le proprieta' curative di questi vermi e inoltre il loro gusto e sapore una volta cotti e' buono, non e' disgustoso come si possa pensare''. (ANSA).  
