#titolo Eurodeputati, urgente adeguare sicurezza impianti nucleari - Ambiente ed energia - ANSA Europa
  STRASBURGO - Dopo i cosiddetti 'stress test' sulla  sicurezza , tutte le  centrali nucleari  Ue devono attuare ''con urgenza'' gli interventi necessari. L'appello arriva dall'Eurocamera, in una risoluzione approvata a larga maggioranza (414 voti a favore, 116 contrari e 83 astensioni). Il messaggio arriva dopo l'interrogazione dell'italiana Amalia Sartori (Pdl), presidente della commissione energia dell'Eurocamera, alla Commissione Ue, che ha sollecitato l'esecutivo Ue a dare una indicazione chiara di tempi e contenuti della proposta di legislazione su assicurazione e  responsabilita' per i gestori  degli impianti nucleari Ue. 
   
 Secondo l'Europarlamento gli operatori delle centrali e i gestori dei rifiuti radioattivi dovrebbero essere in possesso di ''tutti i mezzi finanziari'' per assicurare di riuscire a coprire ''per intero'' i costi dei '' danni causati  alle persone e all'ambiente, in caso di incidente''. Il testo della risoluzione critica anche gli stress test, ritenuti ''limitati nello scopo'' e senza una valutazione della preparazione della popolazione in caso di disastro. 
   
 Nell'Ue, rileva l'Eurocamera, sono almeno 47 le centrali con oltre centomila abitanti nel raggio di 30 km. Un emendamento passato per 315 voti contro 282 si spinge oltre: gli  stress test  hanno mancato nel valutare alcuni rischi come eventi secondari, deterioramento dei materiali e errori umani, quindi in finale questi esami non costituiscono una vera ''garanzia'' della sicurezza degli impianti nucleari Ue. 
   
    
