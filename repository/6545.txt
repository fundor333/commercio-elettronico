#titolo Giappone estrae metano da fondo mare, e' prima volta al mondo - Ambiente e Pesca - Mare
   (ANSA) - ROMA, 13 MAR - Per la prima volta al mondo il  Giappone  è riuscito a produrre gas dal metano idrato, una forma conosciuta anche come 'ghiaccio infiammabile' estratta dal fondo dell'oceano. Il test, spiega il comunicato della Japan Oil, Gas and Metals National Corporation, è stato condotto 80 chilometri a largo della costa sud, in un giacimento che potrebbe abbondantemente soddisfare tutti i bisogni energetici del paese.  
 Il metano nella forma idrata è in forma solida, circondato da una 'gabbia' di molecole d'acqua, e trattiene una quantità di energia 164 volte superiore rispetto a un volume uguale di gas. Giacimenti di 'ghiaccio infiammabile', come viene chiamato l'idrato, sono stati trovati anche a largo di Russia e Usa, che stanno cercando il modo di sfruttarli.  
 Secondo alcune stime le riserve mondiali fornirebbero il doppio dell'energia di tutti gli altri combustibili fossili, mentre il giacimento nipponico, a cui si è arrivati con un pozzo di 300 metri a circa 1000 metri sotto il livello del mare, sarebbe sufficiente a coprire il fabbisogno del paese: "Nel test attuale il gas estratto viene bruciato - spiega il comunicato - il successo di oggi è promettente per una futura produzione commerciale, che dovrebbe iniziare nel 2018". L'estrazione del metano idrato potrebbe però dare dei problemi ambientali: la rimozione degli strati potrebbe destabilizzare il fondo marino e, in caso di perdite, il metano fuoriuscito acidificherebbe l'acqua, con conseguenze per la flora e la fauna marina.(ANSA).  
