#titolo Otto istrici salvati dal gelo in Appennino modenese - Natura - Ambiente&Energia
 
            
            MODENA - Otto istrici in difficolta' a causa del gelo
sull'Appennino modenese sono stati salvati negli ultimi giorni
dai volontari del centro fauna selvatica 'Il Pettirosso' di
Modena. L'ultimo salvataggio e' avvenuto nella serata di ieri a
Pazzano di Serramazzoni: alcuni residenti hanno notato un
istrice ormai allo stremo che si stava allontanando dal ciglio
della strada per tentare di risalire un pendio. I volontari sono
intervenuti immediatamente e hanno salvato l'animale in grave
stato di ipotermia.    Episodio simile, nei giorni scorsi sempre a Serramazzoni,
quando due piccoli di istrice, probabilmente rimasti senza
madre, hanno cercato riparo nei pressi di un'abitazione. Anche
in questo caso gli animali sono stati salvati dai volontari
grazie alla chiamata dei residenti. Non appena il clima
migliorera', gli esemplari presi in cura saranno liberati in
aree verdi dell'Appennino.    Animale dal carattere schivo e dalle abitudini notturne,
l'istrice non frequenta le aree urbane, soprattutto in inverno. Cibandosi prevalentemente di tuberi, bulbi e frutti caduti dagli
alberi, infatti, preferisce le aree verdi e boscate. In inverno
gli istrici non vanno in letargo, soffrono il gelo e con la neve
hanno difficolta' a procurarsi il cibo. Cosi' si avvicinano alle
strade per mangiare il sale antighiaccio, oppure alle abitazioni
per cercare cibo e un riparo dal freddo.
