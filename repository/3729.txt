#titolo Bronzo a Germania, applausi per la Celeste - Mondiali Sudafrica
  (ANSA) - PORT ELIZABETH - La Germania della 'Junge Wilde' di Joaquim Loew ha conquistato la medaglia di bronzo a Sudafrica 2010 battendo l'Uruguay per 3-2 in una partita intensa e dalle grandi emozioni di cui anche gli uomini del 'maestro' Oscar Tabarez, tuttavia, sono stati degni protagonisti. 
 Il match si e' chiuso al 93' con una traversa piena colpita da un grandissimo Diego Forlan. Una beffa del destino, diranno alcuni; ricordando la rocambolesca qualificazione dei sudamericani contro il Ghana, altri penseranno invece che giustizia e' stata fatta.    Luis Suarez, autore del clamoroso 'mani' che in pratica ha sancito l'eliminazione degli africani, e' stato fischiato spesso dal pubblico, forse proprio per quel gesto. L'attaccante dell'Ajax ha pero' risposto con una prestazione maiuscola, al pari di Forlan e dell'onnipresente Fucile.    Con un grande Mueller, che assieme a Forlan e' ora salito a un affollato primo posto nella classifica dei marcatori, la Germania ha ritrovato anche gioco ed ha offerto il solito mix di freschezza e velocita' che invece non aveva mostrato contro la Spagna.      La finalina di consolazione e' ospitata al Nelson Mandela Bay di Port Elizabeth in una serata piuttosto fredda e piovosa.  Tra i tedeschi non c'e' Klose, tra i pali spazio a Butt. 
 Il rientrante Mueller e' sulla tre quarti con Oezil, stasera un po' in ombra, e Jansen.  Dopo la squalifica, gli uruguagi ritrovano Suarez come riferimento offensivo.     La partenza e' dei tedeschi e proprio Mueller al 3' mette in rete a gioco gia' fermo. Il giovane trequartista si rifa' un quarto d'ora piu' tardi, quando riprende una respinta di Muslera si tiro dalla distanza di Schweinsteiger e insacca per l'1-0.     L'Uruguay non ci sta e comincia a macinare gioco: e' preciso e rapido e la Germania soffre. Al 28' Suarez pesca Cavani in area e l'attaccante del Palermo non perdona. Ed e' l'1-1.    Il gioco prosegue a fasi alterne e Sanchez al 42' si divora un gol fatto. Ci pensa Forlan a portare in vantaggio l'Uruguay con un autentico capolavoro al 6' della ripresa: un destro al volo schiacciato su cui Butt non puo' niente.    Se il portiere tedesco e' incolpevole, non altrettanto si puo' dire di Muslera: l'estremo difensore della Lazio all'11' sbaglia il tempo dell'uscita su Jansen e per l'esterno dei 'Panzer' e' un gioco da ragazzi mettere dentro e pareggiare.    I ritmi si abbassano e gli spazi tra i reparti si allungano. 
 Sulla gara comincia a incombere lo spettro dei supplementari, ma ci pensa Khedira al 37' ad allontanarlo, mettendo in rete con un perfetto colpo di testa sotto l'incrocio dei pali.     C'e' quella traversa di Forlan al 3' minuto di recupero a regalare l'ultima emozione, ma poi arriva il fischio dell'arbitro messicano Archundia.     Germania terza, con la certezza per Loew di avere gettato le basi per un grande futuro. Uruguay solo quarto, ma squadra convincente e di qualita'.  
