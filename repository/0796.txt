#titolo Ibride e elettriche a Ginevra le novita' di riferimento - Mobilità Sostenibile - Motori
  (di Valerio Monaco)  
GINEVRA - Lasciata nell'Olimpo dei sogni le spettacolari supercar per pochi eletti il salone di Ginevra ha dato il consueto spazio alle innovazioni per la mobilità a ridotto tasso di emissioni. Si fa subito notare tra le nuove proposte, non solo accennate, l'Audi A3 e-tron, un modello ibrido plug-in. Vista in passerella la A3 ibrida non perde il suo stile sportivo e la sua classe che si differenzia per la griglia a nido d'ape che scende oltre il paraurti. La nuova compatta Audi ecologica è equipaggiata con un sistema ibrido che combina un 1.4 TFSI da 150 cavalli e un motore elettrico da 75 KW. Il nuovo propulsore fa accelerare la A3 da 0 a 100 km/h in soli 7.2 secondi e le fa raggiungere una velocità massima di 222 km/h con consumi che si attestano intorno ai 1.5 litri/100 km. 
Tra le novità interessanti debuttano a Ginevra due inedite Mitsubishi che vanno ad arricchire la collezione di auto pensate per il futuro. La casa giapponese presenta così i prototipi Concept e Concept GR-HEV una coppia di vettura a basso impatto ambientale, equipaggiate con i sistemi elettrici di nuova generazione e batterie ad alta densità che promettono 300 chilometri di autonomia. Lo studio aerodinamico ha permesso di ottenere per la CA-MiEV  un Cx di 0.26, mentre il gruppo batterie agli ioni di litio ha un capacità di 28 kW. La pick-up Mitsubishi GR-HEV sfoggia un nuovo sistema ibrido/diesel, con emissioni di CO2 inferiori a 149 g/km. La trazione è integrale Super All Wheel Control, che promette prestazioni e massima sicurezza in ogni condizione di fondo stradale.     A stupire per la soluzione tecnologica, sono le due vetture del gruppo PSA Peugeot-Citroen che presentano le C3 e la 208 Hybrid Air. L'inedito e originale gruppo propulsore, sviluppato e messo a punto da PSA e Bosch, combina il tre cilindri benzina 1.2 VTi da 82 CV con una bombola d'aria compressa e una pompa idraulica. La soluzione innovativa, realizzata in dimensioni compatte, permette di mantenere inalterati gli spazi abitativi e del bagagliaio, ma di dare notevoli benefici in termini di consumi ed emissioni.     Ad attrarre, infine, il curioso pubblico del salone svizzero sarà sicuramente l'originale ed aerodinamica Volkswagen XL1 Plug-in Hybrid, auto che promette di percorrere 100 km con circa un litro di carburante. XL1 è un'auto destinata a far parlare di sé. Sotto alle originali linee della carrozzeria nasconde un'alimentazione ibrida, che sfrutta la sinergia di un turbodiesel TDI common rail e di un motore elettrico. Ma gran parte del lavoro, per raggiungere il risultato, lo fanno l'aerodinamica e i pesi ridotti all'osso.  
