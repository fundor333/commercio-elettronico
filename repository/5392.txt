#titolo Sinistra Ue: patto bilancio è contrario a trattati - Altre news - ANSA Europa
  BRUXELLES - Il  Patto di bilancio europeo  firmato lo scorso marzo tra 25 paesi membri dell'Ue potrebbe essere  incompatibile  con il  diritto comunitario  a causa della mancata partecipazione dell'Europarlamento. E' la tesi sostenuta dal gruppo della Sinistra unitaria europea (Gue/Ngl), che non esclude un possibile ricorso alla Corte di giustizia dell'Ue. 
   
 Uno studio presentato oggi a Bruxelles dal professor Fischer-Lescano dell'universita' di Brema solleva una serie di dubbi sulla compatibilita' del ''Fiscal compact'' con i principi base dell'Ue.     Il problema principale riguarda  ''la sistematica esclusione'' degli eurodeputati  dalla regolamentazione sulla crisi. In tal modo, ha spiegato Fischer-Lescano, ''non sono state rispettate le prerogative del Parlamento europeo''. 
   
 La deputata tedesca Gabriele Zimmer ha spiegato di voler inviare questo studio a tutti i colleghi di Strasburgo per avviare un dibattito ''sulla  partecipazione democratica  dell'Europarlamento''.     E' anche intenzione della sinistra unitaria chiedere, con l'appoggio di altri gruppi politici, un parere alla Corte di giustizia. 
   
 L'obiettivo non e' certo quello di ''mettere paura ai mercati'', ma semplicemente chiarire il ruolo dell'unica istituzione democraticamente eletta nell'Ue. ''Non escludiamo un  ricorso  vero e proprio, ma prima di tutto vogliamo che la  Corte del Lussemburgo  chiarisca quale dev'essere il ruolo del Parlamento europeo'', ha concluso la Zimmer. 
   
    
