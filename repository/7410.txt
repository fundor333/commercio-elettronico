#titolo Iran avvia il sito di Fordow - Mondo
di Luciana Borsatti 
  La notizia non ha sorpreso gli addetti ai lavori, ma certo è caduta in un momento quanto mai critico dei rapporti tra l'Iran e l'Occidente: il nuovo impianto nucleare di Fordow, costruito sotto una montagna vicino alla città santa di Qom, inizierà fra breve le sue attività di arricchimento dell'uranio al 3,5%, al 4% e al 20%.    Ad annunciarlo è stato il capo dell'organizzazione per l'energia atomica iraniana, Fereydoun Abbasi Davani, confermando una mossa che si attendeva da mesi, in linea con la dichiarata volontà dell'Iran di proseguire nel suo programma nucleare a scopo civile nonostante le diffidenze dell'Occidente. Ma la notizia ha preceduto di poco un nuovo avvertimento dagli Usa, tramite il segretario alla difesa Leon Panetta, che ha indicato sia nell'uso militare del suo nucleare, sia nella chiusura dello Stretto di Hormuz anche recentemente minacciata da Teheran, le due linee rosse che la Repubblica Islamica non può valicare.     "L'impianto nucleare di Fordow per l'arricchimento sarà operativo in un prossimo futuro", ha detto Davasi ad una esposizione sulle tecnologie nucleari nella città costiera di Bandar Abbas, in dichiarazioni riprese con diverso rilievo da tutti i media locali, fra i quali l'untraconservatore Kayhan. Già a giugno l'Iran aveva annunciato l'intento di trasferire l'attività di arricchimento dell'uranio al 20% dal sito di Natanz a quello di Fordow, al riparo da attacchi ostili.     Di questo sito l'Iran ha rivelato l'esistenza solo nel 2009, quando fu ispezionato da tecnici dell'Aiea, e fonti di intelligence attribuiscono l'inizio della sua costruzione ad almeno due-tre anni prima la data ufficiale del 2007. Una circostanza che si aggiunge al fatto che le dimensioni dell'impianto sono ritenute idonee ad eventuali usi militari. Per questi servirebbe però uranio arricchito al 90%, che però secondo gli esperti potrebbe essere ottenuto più rapidamente da quello al 20%, anche se l'Iran sostiene di volerlo per scopi medici.     Ma l'annuncio da parte di Davani - nel giorno in cui inizia il tour in America Latina del presidente Ahmadinejad, alla ricerca di nuovo supporto in quel continuente - suona come un'ennesima provocazione da parte dell'Iran, dopo settimane segnate da una escalation di tensione, alla luce delle nuove sanzioni Usa contro la Banca centrale iraniana e di quelle contro l'export petrolifero su cui sta lavorando l'Europa.     L'ultimo teatro di confronto sono state le acque dello Stretto di Hormuz, passaggio obbligato, alla fine del Golfo Persico, per il 40% del petrolio mondiale trasportato via mare, e che l'Iran ha minacciato di chiudere durante le ultime esercitazioni della Marina militare. Manovre di routine come il lancio di due missili antinave e antiaereo, valutano analisti militari, come prevedibilmente saranno anche quelle delle delle Guardie rivoluzionarie a partire dal 21 gennaio nello Stretto.    Ma le mosse iraniane sul fronte internazionale possono essere condizionate dalla situazione politica ed economica interna. Ed il recente assalto all'ambasciata britannica degli 'studenti' Basiji - ufficialmente sfuggito di mano alle forze dell'ordine, ma che molti riconducono ad un via libera da una parte dell'establishment ultraconservatore - dimostra come il gesto di pochi scalmanati sia sufficiente a creare una vera e propria crisi diplomatica internazionale.     Quanto sia sensibile il tema di Hormuz, presidiato dalla Quinta Flotta Usa, lo dimostrano del resto le dichiarazioni del segretario alla difesa americano Leon Panetta, che ha ribadito come gli americani non ne tollereranno la chiusura. Una "linea rossa", l'ha definita oggi Panetta, come quella della bomba atomica che l'Iran non dovrà mai costruire. Washington non sa se l'Iran stia sviluppando un'arma nucleare, ha detto ancora Panetta in un'intervista alla Cbs, "ma sappiamo - ha aggiunto - che stanno tentando di sviluppare capacità nucleari".    Gli Usa "non escludono alcuna opzione dal tavolo", ha proseguito il segretario alla Difesa, anche se "la cosa responsabile da fare ora è mantenere (sugli iraniani) la pressione diplomatica ed economica, per forzarli a fare la cosa giusta". Quanto ad un'eventuale operazione israeliana contro le installazioni nucleari di Teheran, "se gli israeliani prendono questa decisione - ha concluso - dobbiamo essere pronti a proteggere le nostre forze" dislocate nella regione. (ANSA).  
