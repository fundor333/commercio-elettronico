#titolo Libri: l'U Boot di Portofino da leggenda a realta' - Libri - Mare
  (ANSA) - GENOVA, 18 MAR - Lo chiamavano l'Uboot di Portofino ed era una leggenda per tutti coloro che andavano per mare ma, nel 2005, grazie all'impegno di un gruppo di subacquei genovesi, la leggenda e' diventata realta' ed e' stata raccontata in un libro: 'Il sottomarino della Leggenda: U BOOT 455. Trenta immersioni fra i relitti della provincia di Genova', realizzato dal subacqueo Lorenzo del Veneziano e dal giornalista Emilio Carta. 
''Questo relitto era diventato una chimera - ha spiegato Lorenzo Del Veneziano - ma fortunatamente il 1 agosto del 2005 siamo riusciti a individuarlo e ad esplorarlo. Nel volume abbiamo voluto raccontare la storia di questo sottomarino tedesco, fino all'affondamento nel 1944, ma anche il racconto delle immersioni su tutti gli altri relitti, bellici e non, presenti sui fondali della provincia di Genova''. Il capoluogo ligure, infatti, ha un fondale molto ricco di imbarcazioni affondate. 
''A Genova - sottolinea Del Veneziano - ci sono sempre stati scontri in mare, fin dai tempi antichi. Quindi i relitti sono molti, da quelli affondati per motivi bellici, ovviamente, a quelli colpiti da tempeste e fortunali. Ad oggi i relitti affondati, che sono stati rivisitati in questo libro, sono 30''. (ANSA).  
