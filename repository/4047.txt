#titolo Gene Gnocchi a Parma per il Pd, Grillo come Berlusconi - Politica
PARMA - Ha scelto piazzale Picelli, cuore dello storico quartiere popolare dell'Oltretorrente, per il suo comizio finale Vincenzo Bernazzoli, candidato del centrosinistra per la poltrona di sindaco di Parma. Al suo fianco, per rispondere al ritorno in Emilia di Beppe Grillo (domani in piazza della Pace), c'era Gene Gnocchi. Il comico fidentino, amico personale di Bernazzoli e da sempre simpatizzante di sinistra, prima di salire sul palco ha affettuosamente preso in giro l'amico politico: "Vincenzo è sempre uguale, così serio quasi come John Malkovich. E alla fine ti scappa da ridere... Io comunque sono qui solo perché mi ha promesso un assessorato". 
 Poi però è arrivata la vera motivazione: "Mio padre è stato un sindacalista, io ho fatto attività politica, era giusto essere qui - ha detto Gene Gnocchi - Vincenzo è la persona giusta, una persona perbene". In piazza, a seguire il comizio, circa duemila persone. Paura per il confronto a distanza con l'adunata di domani di Grillo? "Questo confronto è stato impostato male, nessuna sfida fra di noi - ha risposto Gnocchi -.Io poi non ho gli 'gnocchini', al massimo gli gnocchetti che fa mio fratello in una trattoria qui vicino". Poi la stoccata: ','Ci sono comunque dei distinguo da fare - ha concluso il comico fidentino - Grillo impedisce ai suoi di parlare, si esprime in modo populista e, ad esempio, sul tema della giustizia parla quasi come Berlusconi. Le differenze ci sono eccome".  
