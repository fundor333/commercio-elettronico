#titolo Influenza, al via rete di sentinelle regionali - Speciali ed Eventi - Salute e Benessere
  ROMA - Circa 1000 sentinelle vigileranno sull'influenza che verra'. Gia' da un paio di settimane, medici di famiglia e pediatri, ognuno nel proprio territorio,  tengono  sotto controllo tra i propri assistiti i sintomi dell'influenza, gli eventuali ricoveri, le analisi virologiche inviando i dati al centro di coordinamento dell'Istituto superiore di sanita'. La rete di sorveglianza è in funzione da  13 anni, ha spiegato Stefania Salmaso, epidemiologa dell'Iss, allo scopo di monitorare l'andamento dell'epidemia influenzale che ogni anno mette a dura prova le organizzazioni sanitarie, con costi elevati in termini di salute e giornate lavorative perse. I primi dati sono arrivati a metà ottobre e il sistema di sorveglianza diffonde quanto osservato ogni settimana sul sito del Ministero della Salute e dell’Istituto Superiore di Sanita ( http://www.iss.it/iflu/ ) .  
''Lo scorso anno - ricorda Salmaso - l'influenza ha colpito maggiormente tra fascia di età 0 e 14 anni con un livello di massima incidenza settimanale di  pari a 30,6 casi per 1000 assistiti nella fascia 0-4 anni e pari a 17,8 nella fascia 5-14 anni, in quella 15-64 anni pari a 7,8 e pari a 3,8 tra gli individui di età pari o superiore a 65 anni”. L’influenza aveva  raggiunto il picco alla quinta settimana del 2012 con un’incidenza pari a 9,64 casi su 1000 assistiti. Inoltre in  ogni Regione vengono prelevati campioni da malati con sintomi influenzali per tenere sotto controllo quali virus circolano tra la popolazione.  
E' infatti importante osservare che non vi siano cambiamenti  rilevanti e comunque tutte le varianti vengono prese in considerazione per la formulazione del vaccino della stagione successiva. Il vaccino di quest'anno, raccomandato soprattutto per le persone a rischio, e' trivalente e contiene i seguenti ceppi: 2010/11 A/California/7/2009 (H1N1), gia’ presente anche nel vaccino degli anni passati; A/VICTORIA/361/2011 (H3N2), nuova variante, e B/Wisconsin/1/2010, nuova variante. Già da ora  comincia il periodo ottimale per la vaccinazione, che si protrae fino a tutto dicembre. E' infatti questo il periodo utile per arrivare ben difesi al periodo piu' intenso dell'epidemia.  
L'anno scorso si sono vaccinati in 10 milioni. Il vaccino e' consigliato a chi ha 65 anni e oltre, e ai bambini a rischio perche' colpiti da malattie respiratorie, diabete, fibrosi cistica e malattie del sistema immunitario. Mentre gli anziani hanno ormai compreso l'importanza del vaccino antinfluenzale (nella stagione passata si sono vaccinati 65 su 100), per le persone a rischio questa non e' ancora chiara (ad esempio solo il 15% dei bambini con asma bronchiale e' stato vaccinato. 
   
