#titolo Aumentano le riserve d'acqua sulla terraferma - Terra e Poli - Scienza&Tecnica
  Mentre i ghiacci polari continuano a sciogliersi, l’acqua sulla terraferma si accumula. Un’analisi incrociata di informazioni fornite dai satelliti indica che negli ultimi dieci anni la quantità d’acqua immagazzinata nel nord America e nel nord Europa è aumentata. Lo dimostra lo studio pubblicato sulla rivista Nature Geoscience e coordinato da Hansheng Wang, dell’Accademia cinese delle scienze di Wuhan. 
I risultati della ricerca hanno inoltre dimostrato nuovi utilizzi dei dati satellitari per lo studio dei cambiamenti delle riserve d’acqua sulla terraferma, una componente essenziale per ottenere previsioni più dettagliate rispetto all’innalzamento globale del livello del mare. 
“Secondo le nostre stime - dice Wang - le riserve d’acqua nell'area centrale del Nord America sono aumentate di 43 miliardi di tonnellate l’anno negli ultimi dieci anni'': un miliardo di tonnellate (gigatonnellata) corrisponde alla massa di un chilometro cubo d'acqua. “Noi attribuiamo questo aumento ad un recupero delle riserve idriche terrestri in seguito all'estrema siccità avvenuta nelle praterie canadese tra il 1999 e il 2005”. 
Un aumento di stoccaggio dell’acqua, anche se minore, è stato rilevato anche nel Sud della Scandinavia con circa 2,3 gigatonnellate in più l’anno. I ricercatori hanno usato le misurazioni satellitari delle due sonde del Gravity Recovery and Climate Experiment (Grace) della Nasa sul campo gravitazionale della Terra e le hanno combinate con le informazioni del sistema di posizionamento globale (Gps). Un’analisi incrociata che ha permesso agli studiosi di rivelare la tendenza nello stoccaggio d’acqua in diverse parti del mondo. 
“Sia in nel Nord America che in Scandinavia gli aumenti calcolati delle riserve d'acqua sono in linea con le osservazioni di lungo termine del livello dell'acqua terrestre”, prosegue Hansheng. “Suggeriamo - conclude - che questi incrementi di massa rilevati nei depositi di acqua terrestre debbano essere presi in considerazione negli studi sul del livello dei mari a livello globale”.  
