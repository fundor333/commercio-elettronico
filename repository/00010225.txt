#titolo Studio Riderscan, cos√¨ i motociclisti studiano la sicurezza - Norme e Sicurezza - Motori
  ROMA - Si chiama Riderscan, ed e' uno studio internazionale sulla sicurezza stradale del mezzo a due ruote realizzato dalla FEMA, la Federazione Europea delle Associazioni Motociclistiche, e cofinanziato dalla Commissione di Bruxelles. 
Dopo una lunga fase di raccolta e analisi di dati in tutti i paesi europei, la fase attuale della ricerca mira a coinvolgere direttamente tutti i motociclisti del Vecchio Continente. E' stato infatti lanciato un questionario on-line anonimo tradotto nelle varie lingue (www.fema-online.eu/riderscan-studio) e pensato per tracciare una fotografia dettagliata delle abitudini di chi va in moto, della sua cultura specifica, della sensibilita' al tema della sicurezza e delle esigenze connesse alla mobilita'.        L'obiettivo del Riderscan e' lo studio approfondito del mondo della moto e di tutto cio' che vi ruota intorno, comprese le iniziative delle autorita' dei trasporti nei confronti dei ''dueruotisti'', e le esigenze per migliorare la sicurezza. Il tutto declinato in otto differenti campi: infrastrutture, preparazione/educazione/esami/patenti, raccolta ed analisi dati, analisi dell'incidentalita', ricerca, gestione del traffico, campagne d'informazione, strategie nazionali.     Il risultato finale della ricerca, che si concludera' il 31 ottobre 2014, verra' diffuso presso tutti i soggetti interessati alla sicurezza stradale. Quindi addetti stampa, comunita' dei motociclisti, autorita' dei trasporti, governi, parlamenti e mondo della ricerca. Il tutto sia a livello europeo che nazionale. Al Riderscan aderiscono diversi partner, a cominciare dall'ACEM, l'Associazione Europea dei Costruttori di Moto. In Italia il referente scelto per la diffusione del questionario e' l'associazione senza fine di lucro GuidaSicuraMoto, che promuove la cultura della sicurezza stradale e alla quale si puo' fare riferimento per avere maggiori informazioni. 
(www.guidasicuramoto.com - tel 06.98.35.74.13 - gsmcorsi@gmail.com).  
