#titolo Saie 2012, appunti per un futuro sostenibile a Green Habitat - Speciali ed Eventi - Ambiente&Energia
  Bologna - Si chiama 'Area Green Habitat', ma si legge futuro e innovazione. Un futuro verde, ecologico e sostenibile. Non solo perche' parlare di un cambiamento in questa direzione suona sempre bene alle orecchie di chi ascolta, ma soprattutto per spiegare come sia ormai rimasta l'unica strada percorribile per salvare e migliorare il nostro territorio. 
   L'area, creatura di Norbert Lantschner, esperto internazionale di sostenibilita' e fondatore di 'Casaclima', occupa tre padiglioni (16, 21 e 22) e due aree esterne (42-49) del Saie 2012: ''Mettiamo in mostra un approccio olistico del progettare, costruire e vivere gli ambienti, utilizzando tutti gli strumenti di informazione, formazione e dimostrazione'', spiega Lantschner. 
   Da 'Green habitat' quella che parte e' una sfida al mondo dell'edilizia, perche' ''se in Svizzera hanno deciso di investire per una riconversione quasi totale degli edifici, e' chiaro che l'ecosostenibilita' e' ormai soprattutto anche una questione economica''. 
   Ad animare 'Green habitat' tre piazze (dedicate all'energia, al laterizio e alla ceramica e all'involucro energeticamente efficiente), esposizioni e convegni, mentre le aziende presenti al Saie parteciperanno con le applicazioni pratiche delle piu' recenti best practices e delle tecnologie legate alla qualita' e all'efficienza energetica come 'Med in Italy' e 'Saie Selection'. 
   Non poteva mancare uno sguardo attento alla sismica, leit motiv del salone. Tra gli ospiti il presidente Anci Graziano Delrio, il presidente Lignus Johann Waldner, Andrea Segre' e i piu' importanti architetti, ingegneri ed esperti del settore. In programma anche workshop, laboratori e consulenze: ''Il Saie parlera' questo nostro linguaggio, il nuovo linguaggio dell'edilizia'', e' la promessa di Lantschner.  
