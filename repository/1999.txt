#titolo Tumori:seno,piu' casi in stadio avanzato in donne giovani - Medicina  - Salute e Benessere
     (ANSA) - MILANO, 27 FEB - Negli ultimi 30 anni e' aumentato
il numero di donne giovani, tra i 25 e 39 anni, con tumore al
seno in stadio avanzato. Secondo i dati di uno studio condotto
negli Stati Uniti e pubblicato sul 'Journal of the American
Medical Association', si e' passati da un tasso di 1,53 casi per
100mila donne nel 1976 e 250 casi l'anno, ad un tasso di 2,9
casi per 100mila donne e 800 casi l'anno nel 2009.    Anche se piccolo, si tratta di un incremento statisticamente
significativo, secondo i ricercatori, e preoccupante, perche' il
tumore e' gia' diffuso ad altri organi come fegato e polmoni al
momento della diagnosi. Il che riduce di molto le possibilita'
di sopravvivenza. Per ora l'unico consiglio che i ricercatori
danno alle giovani donne e' di andare subito dal medico se
notano una massa strana, dolore o altri cambiamenti nel seno, e
di non pensare di essere immuni dal cancro solo perche' sono
giovani e sane, o non hanno casi in famiglia.    Il tumore al seno non e' comune tra le donne giovani:
rappresenta l'1,8% di tutti i casi diagnosticati in quelle tra i
20 e 34 anni, e il 10% in quelle tra i 35 e 44 anni. Quando si
presenta, la malattia tende ad essere piu' letale nelle donne
giovani che in quelle piu' grandi, anche se non si sa bene
perche'. Secondo lo studio, le donne piu' giovani sono le uniche
in cui il cancro metastatico sembra essere aumentato. Adesso gli
scienziati vogliono verificare se lo stesso sta accadendo, oltre
che negli Usa, anche in altri Paesi occidentali. Tuttavia,
secondo altri scienziati, questi dati vanno approfonditi e
verificati meglio, prima di creare allarmismo.
