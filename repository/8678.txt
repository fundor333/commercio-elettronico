#titolo Effetto Sanremo, al top Moda' e Mengoni  - Speciale Sanremo
Effetto Sanremo sulle vendite dei dischi: se la top ten degli album è dominata da 'Gioia' dei Modà, che il verdetto finale del festival ha piazzato sul terzo gradino del podio, il vincitore dei big Marco Mengoni con 'L'essenzialé guida quella dei singoli (terzi i Modà con 'Se si potesse non morire'). Entra direttamente al secondo posto in classifica Chiara, con l'album 'Un posto nel mondo', che contiene il brano in gara al festival 'Il futuro che sara'' (all'ottavo posto nella classifica finale), mentre Annalisa è nona con 'Non so ballare', terzo album più venduto tra gli artisti del festival. 
 Nella top ten degli album anche i superospiti del festival Andrea Bocelli, terzo con 'Passione', e Asaf Avidan, decimo con 'Different Pulses' (e secondo nella classifica dei singoli con 'One Day/Reckoning Song'). Intanto, in attesa del nuovo cd di Mengoni, in uscita per Sony Music il 19 marzo, il singolo 'L'essenzialé è in testa anche nei download secondo i dati Fimi/Gfk, è già disco d'oro e si avvicina velocemente al platino 
 . Il video ufficiale sul canale Vevo ha realizzato oltre 2 milioni di visualizzazioni, il brano è in testa alla classifica di iTunes dal primo giorno di pubblicazione ed è una hit anche in radio. Mengoni - che rappresenterà l'Italia all'Eurovision Song Contest, il 18 maggio a Malmoe, in Svezia - si conferma primo anche nella classifica di Spotify - il servizio di musica on demand in streaming sbarcato in Italia in coincidenza con il festival - dedicata a Sanremo. Terzo nei digital download un altro artista reduce dal festival, Max Gazzé, con il singolo 'Sotto casa', mentre l'album, appena uscito per Virgin Music, è al settimo posto della classifica dei dischi più venduti su iTunes. Il cantautore romano è terzo nella top ten di Sanremo su Spotify, sesto tra gli artisti. 
 ESCE COMPILATION DELL'EDIZIONE 2013   - Il Festival non ha fatto in tempo a proclamare il suo vincitore, che già è pronta la compilation con le canzoni della 63/a edizione. 'Sanremo 2013' (Warner Music) sarà in vendita dal 22 febbraio nei negozi, sulle piattaforme digitali e nelle edicole con Sorrisi e Canzoni TV. Due i cd della compilation, divisi tra Big (i brani arrivati in finale) e Giovani. Nel cd Giovani anche 3 evergreen: Felicità (Albano & Romina), L'italiano (Toto Cotugno) e Sarà perché ti amo (Ricchi & Poveri).  
