#titolo Blog Grillo contro Barbara D'Urso  - Spettacolo
ROMA - Un falso attivista del M5S alla trasmissione di Canale 5 condotta da Barbara D'Urso. A denunciarlo è, sul blog di Beppe Grillo, il giornalista e attivista del movimento Matteo Incerti. "Come le televisioni falsificano la realtà? Eccone un esempio - racconta - che unisce falsificazione e il classico triste fenomeno dei voltagabbana italiani. Il signor Matteo De Vita si iscrive ad un Meet Up il 24 febbraio 2013. Magicamente Barbara D'Urso su Canale 5 lo invita a parlare a nome del MoVimento 5 Stelle come 'attivista' in collegamento da Bari. Il signor De Vita, che non rappresenta nessuno se non sé stesso, oltre a sfoggiare un'arroganza fuori dal comune, si arroga il diritto di parlare a nome di un movimento al quale non appartiene se non virtualmente, dopo essersi iscritto alla semplice piattaforma Meet Up il giorno delle elezioni politiche 2013! Ma la televisione lo invita e lo spaccia per attivista e lo fa dialogare con deputati della Lega ed altri facendo fare una pessima figura al MoVimento 5 Stelle.  
 Degna del Grande Fratello (quello di Orwell) la chiusura finale della D'Urso: 'Venga pure in studio la prossima volta a parlare sempre che non venga espulso'.   
