#titolo Silicon Valley in campo per i giovani - Tecnologia e Internet
di Titti Santamato 
 Campagne per favorire la regolarizzazione dei migranti, maxi-premi in stile Nobel da destinare agli scienziati. E ora anche un appello per divulgare l'insegnamento nelle scuole della programmazione dei computer ''il lavoro del futuro, paragonabile ad essere una rockstar''. E' questa la nuova sfida dei miliardari della Silicon Valley come Bill Gates, Mark Zuckerberg ma anche Jack Dorsey co-fondatore di Twitter, reclutati dalla fondazione non profit Code.org. All'iniziativa di sensibilizzazione dell'insegnamento del 'coding' hanno partecipato anche Will.i.am, il cantante dei Black Eyed Peas e sportivi Nba come Chris Bosh, dei Miami Heat. 
 L'associazione Code.org e' stata fondata da Hadi e Ali Partovi e ruota intorno al concetto che ogni studente dovrebbe godere dell'opportunita' di imparare linguaggi di programmazione anche sulla base delle opportunita' di lavoro. Una delle stime pubblicate dal sito spiega, infatti, che entro il 2020 ci saranno piu' posti di lavoro nel settore informatico (1 milione) che persone in grado di farlo.     Oltre ad avere reclutato dei testimonial d'eccezione, la fondazione offre anche corsi online per gli studenti di tutte le eta', tutorial per l'apprendimento in classe e invita gli insegnanti a chiedere che sia piu' diffuso l'insegnamento del 'coding' nelle scuole della regione in cui vivono.      La campagna e' sostenuta da un video 'What Most Schools Don't Teach' diretto da Lesley Chilcott, regista di documentari come 'An Inconvenient Truth' e 'Waiting for Superman', in cui ci sono tutti i testimonial reclutati. ''Il nostro scopo e' quello di coinvolgere il piu' possibile ingegneri di talento. L'unico limite nel sistema, al momento, e' non avere abbastanza persone preparate nel settore'', spiega Mark Zuckerberg, numero 1 di Facebook. 
 ''All'inizio e' una materia che puo' intimidire, poi invece ti prende molto'', aggiunge Drew Houston creatore di Dropbox. Il video mostra anche come si svolge il lavoro dei programmatori di computer, dell'importanza di creare in gruppo e dei benefit di cui godono. ''I programmatori sono le nuove rockstar'', dice Will.i.am.     'What Most Schools Don't Teach' racconta anche la storia di Hadi e Ali Partovi, gli ideatori della fondazione Code.org, immigrati dall'Iran nel 1984, che hanno trovato successo e stabilita' lavorativa negli Stati Uniti grazie al loro talento nella programmazione informatica. E si apre con una frase di Steve Jobs: ''Tutti dovrebbero imparare a programmare computer perche' aiuta a pensare''.Â   
