#titolo Wwf, eco-partita Ue si gioca su campi diversi - Speciali ed Eventi - Ambiente&Energia
     (ANSA) - BRUXELLES, 25 GEN - La partita ambientale per
l'Europa nel 2013 secondo il Wwf si giochera' soprattutto in
campi diversi da quello tradizionale delle politiche verdi, a
partire dal negoziato ancora aperto sul bilancio pluriennale
dell'Ue per il periodo 2014-2020. Nella proposta iniziale della
Commissione europea c'e' un impegno perche' il 20% della spesa
totale dell'Ue, cioe' circa 200 miliardi di euro, nell'arco dei
prossimi sette anni vada a misure che contribuiscano alla lotta
contro i cambiamenti climatici. ''Naturalmente, il diavolo si
nasconde nel dettaglio, ma potrebbe essere un parametro utile
per misurare quanto sono verdi tutta una serie di politiche Ue''
spiega Tony Long, direttore dell'ufficio delle politiche europee
del Wwf. 
   Ancora in discussione e' anche la riforma della politica
agricola comune (Pac), che ''determinera' se gli agricoltori
saranno pagati per produrre con metodi piu' amici
dell'ambiente'' afferma Long. Ma secondo Philippe Carr del Wwf
''le cose non si stanno mettendo bene: la situazione dei
cambiamenti climatici e della biodiversita' necessita un'azione
reale importante e invece il nuovo sistema rischia di essere
troppo debole''. Anche i fondi delle politiche regionali dell'Ue
''potrebbero essere riformati in modo che diano un grande
rilancio agli investimenti nel risparmio energetico e nelle
rinnovabili'' aggiunge Long, secondo il quale la nuova politica
comune della pesca ''potrebbe cominciare a rompere la tradizione
di stabilire i target a Bruxelles e dare piu' controllo alle
comunita' locali di pescatori, per pescare solo nell'ambito del
rendimento massimo sostenibile''. 
   In ballo ci sono poi gli obiettivi di sviluppo sostenibili,
in linea con Rio+20 e i nuovi target su energia e clima dopo il
2020, in vista della quasi completa decarbonizzazione
dell'economia europea fissata per il 2050. Secondo Audrey Gaudet
del Wwf ''definire target su energia e clima per il 2030 e'
possibile, ma non sara' facile mettere d'accordo tutti su quelli
ambiziosi''. I tempi di realizzazione delle infrastrutture
energetiche sono superiori agli otto anni che separano l'Ue
dagli obiettivi gia' fissati per il 2020, quindi per Gaudet
''l'adozione di un pacchetto coerente di target post 2020 per
efficienza energetica, rinnovabili ed emissioni, e' cruciale''. Secondo l'esperta ''dobbiamo considerare attivamente ora come il
nostro sistema energetico debba svilupparsi dopo il 2020. Le
ricerche del Wwf mostrano che l'Ue ha un potenziale da sfruttare
per tagliare l'uso di energia e massimizzare l'uso delle fonti
rinnovabili''. (ANSA)
           
