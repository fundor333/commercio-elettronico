#titolo 16 maggio - Flop nei sondaggi, Trump abbandona - Associate
NEW YORK 16 MAGGIO -  Donald Trump, il miliardario dell'immobiliare, non si candidera' per le elezioni presidenziali americane del 2012.    Dopo settimane di campagna elettorale non ufficiale Trump fa un passo indietro e spiega: ''Resto convinto che se decidessi di correre vincerei prima le primarie e poi le elezioni. Ma non sono pronto a lasciare il settore privato''. Trump assicura che in ogni caso sosterra' gli sforzi repubblicani per sconfiggere Obama: ''Sosterro' il candidato piu' qualificato a fronteggiare i problemi piu' importanti del Paese e che sara' l'agente di quel cambiamento di cui il nostro Paese ha bisogno. Continuero' a dare voce alle mie opinioni in modo forte e chiaro e ad aiutare a dare forma ai pensieri dei nostri politici''.     
 Trump, definito da Robert De Niro ''un venditore d'auto'' e paragonato dal premio Pulitzer Timothy Egan a Silvio Berlusconi, ha trascorso le ultime settimane a gettare fango sul presidente Barack Obama. E ha vissuto come una vittoria personale l'esposizione pubblica del certificato di nascita di Obama: ''Sono orgoglioso di me stesso perche' sono riuscito a ottenere qualcosa che nessun altro prima era riuscito a ottenere. Ora spero sia autentico''. 
 Eccentrico miliardario, Trump e' un ''animale'' da palcoscenico televisivo: amante del fon e dei capelli cotonati, Trump ha evitato accuratamente durante la sua ''non campagna elettorale'' di parlare in politichese, preferendo un linguaggio chiaro e diretto, ma fatto anche di gaffe e affermazioni mal riuscite. Il miliardario ha paragonato la propria ferma opposizione alla legalizzazione del matrimonio gay alla propria riluttanza a cambiare le mazze da golf, il suo sport preferito. Si e' detto pronto a costruire interamente a sue spese una nuova sala da ballo alla casa Bianca, sia nel caso fosse divenuto inquilino sia da esterno. In una delle sue prime interviste della pseudo campagna elettorale, a chi gli chiedeva se rispettasse o meno l'ambiente ha risposto di amare il verde e di costruire campi da golf.  
