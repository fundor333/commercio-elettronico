#titolo Ecco il Galaxy S4, si controlla con gli occhi - Tecnologia e Internet
Samsung lancia la rivoluzione nel mondo degli smartphone e l'ennesima sfida ad  Apple, presentando a New York il suo nuovo gioiello di famiglia, il Galaxy S4:  un cellulare che si controlla con lo sguardo e che e' anche attento alla salute.  Grazie alla funzione 'S Health', infatti, tiene aggiornato l'utente sulla  propria forma fisica, monitorando costantemente lo stato di salute e l'ambiente  in cui si vive. Il nuovo dispositivo sbarchera' in Europa nel secondo trimestre  dell'anno. 
 Spesso 7,9 millimetri e con un display da cinque pollici, il Galaxy S4 pesa  appena 130 grammi. Dotato di una fotocamera da 13 megapixel con funzione 'dual  camera', il nuovo gioiello di Samsung punta ad abbattere anche le barriere  linguistiche e a facilitare le comunicazioni in viaggio: la funzione 'S  Translator' infatti consente la traduzione istantanea di testi o messaggi vocali  in email, sms e ChatOn. ''Con Galaxy S4 Samsung ha trasformato ancora una volta  il modo di interagire con il proprio smartphone. Le sue innovative funzionalita'  sono state sviluppate pensando ai bisogni e alle esigenze di consumatori di  tutto il mondo'', afferma il responsabile della divisione IT & Mobile  Communications, JK Shin. ''Con questo nuovo smartphone, Samsung conferma il  proprio impegno nel creare dispositivi ispirati dagli utenti e capaci di  accompagnarli nel loro quotidiano, grazie a soluzioni intelligenti e  user-friendly''. Il Galaxy S4, grazie alla tecnologia 'Samsung Smart Pause'  (Pausa Intelligente), consente di controllare lo schermo con lo sguardo: lo  smartphone e' infatti capace di rilevare le espressioni del viso, la voce e i  movimenti. Con la 'Pausa Intelligente' lo schermo si muove con gli occhi e va in  stand-by nel momento in cui lo sguardo si allontana. La tecnologia 'Samsung  Smart Scroll' (Scorrimento Intelligente) consente invece di scorrere il browser  o le email senza bisogno di toccare lo schermo. 
 Samsung punta molto sul suo nuovo gioiello che promuove - secondo gli  osservatori - con il lancio piu' costoso della storia degli smartphone: a  livello globale le spese per il marketing del Galaxy S4, che sara' lanciato a  breve, supereranno quota 150 milioni di dollari, contro i 108 milioni di dollari  spesi da Apple lo scorso anno per l'iPhone 5. Una strategia aggressiva sulle  orme di quanto fatto negli anni passati da Apple. Gli analisti ritengono che il  Galaxy S4 sia in grado di sfidare l'iPhone e aumentare la pressione su Apple. Ma  mettono in guardia dal rischio che Samsung possa trovarsi ad affrontare la  stessa malattia di Apple, quella delle grandi attese difficili da rispettare.  
