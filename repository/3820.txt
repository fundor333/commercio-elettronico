#titolo Sanremo: 'la mia scenografia uno strappo'  - Speciale Sanremo
di Nicoletta Tamberlich  
 Uno strappo con il passato e una porta che si apre al futuro, ma che non rinnega le origini, anzi parte proprio da lì. Un palco che risveglierà i nostri ricordi più remoti, ma che lascerà spazio all'immaginazione con continui cambi di scena". Lo strappo, quale migliore metafora per la scenografia di Sanremo 2013, che cade a ridosso di un importante appuntamento elettorale. Francesca Montinaro è la prima donna chiamata a firmare la scenografia di un evento che ha cadenzato senza tregua gli ultimi 63 anni della storia della televisione italiana, e in una conversazione con l'ANSA anticipa alcune caratteristiche e rompe gli indugi. La scala ci sarà? "Ci siamo interrogati a lungo su questo, ma alla fine non poteva mancare, non ci può essere un Sanremo senza scala. Ma sarà anch'essa innovativa, diversa, 'antropomorfica' come a mimare il movimento delle mani, il modo di gesticolare, ma anche l'evolversi delle cose, anche semplicemente come quando si afferra uno strumento musicale". Montinaro quindi rileva: "il fatto che io sia una donna è certamente il primo strappo, il segno di un cambiamento radicale nei riguardi di una linea maschile della creatività televisiva". Quali sono le sue fonti di ispirazione? "Ho pensato allo stupore barocco ideato dai fratelli Bibbiena che si unisce direttamente agli strappi logori di Burri ed ai tagli filosofici di Fontana". 
 Sono previsti cambi e colpi di scena grazie a sofisticate macchine teatrali che appaiono e scompaiono, creando sul palco coreografie sempre diverse. L'orchestra non è nella buca, ma sospesa come tagli obliqui sui fondali del palcoscenico per mostrare uno ad uno tutti gli orchestrali. "La mia scena lascia spazio all'interpretazione" insiste Montinaro che tiene a sottolineare il grande lavoro di collaborazione con Duccio Forzano, il regista del festival: "Ci siamo capiti al volo, Duccio è straordinario, unico". Se Sanremo ha sempre contribuito a definire l'ambito nazionalpopolare della musica, "la scenografia di questa edizione - come fa notare Miriam Mirolla, storico e critico di arte contemporanea - evidenzia la possibilità di una revenge collettiva, di un primato e di una indipendenza artistica da riconquistare e custodire, anche attraverso un evento mediatico di massa". Montinaro la tv la conosce bene, ha più volte collaborato con Fabio Fazio, disegnando gli studi di Vieni via con me e di Quello che (non) ho, e annovera nel suo book anche Piazzapulita su La7 di Corrado Formigli, gli Invisibili di Marco Berry, il bosco 'incantato' de Le Invasioni Barbariche, giusto per citarne alcuni. 
 "Quando Fabio Fazio mi ha chiamata - racconta - ero pazza di gioia. Ma dopo l'euforia, l'ubriacatura iniziale, 'che bello faccio Sanremo lo show piu' importante della tv', è iniziato il panico. Venivo da un passato maschile, ma oggi non basta essere donna per proporre un punto di vista diverso. Ma uno strappo in questo momento storico delicato ci voleva". Montinaro ricorda come spesso nelle scenografie di Sanremo si sia "guardato all'America, abbiamo avuto studi che si ispiravano a Las Vegas, o a Broadway, ma non abbiamo più bisogno di quei riferimenti, dobbiamo guardare alla nostra storia millenaria". E infatti l'artista romana appoggia le sue radici nell'indiscusso immaginario settecentesco dei fratelli Bibbiena per realizzare un fondale che è antico e al tempo stesso ipercontemporaneo poiché, seppure cita il passato, è fatto di tela e terre, ma anche di un materiale plastico che è visibile e invisibile, a seconda dell'uso e della direzionalità delle luci, manovrate da Ivan Pierri.  
