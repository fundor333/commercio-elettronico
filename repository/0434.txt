#titolo La caduta degli dei - Mondiali Sudafrica

  È la paura a condizionare i quarti. In ballo c’è l’Olimpo del calcio, un posto tra le prime quattro del mondiale, il tutto di una stagione. Due delle quattro partite finiscono ai rigori perché a Germania 2006 si pensa più a difendere che ad attaccare. Per ora non è un bel torneo dal punto di vista spettacolare. 
 Nelle due gare che non si decidono dal dischetto si celebra il dramma del Brasile, una vera e propria caduta degli dei, la rinascita della Vecchia Guardia francese e la sicurezza dell’Italia di Lippi. È un immenso Zidane a regalare la sorpresa più grande della strada verso Berlino. La Francia dei terribili vecchietti Vieira ed Henry risorge proprio al momento giusto e contro l’avversario predestinato alla vittoria finale. Brasile irriconoscibile, francesi perfetti: la classe dei vecchi campioni transalpini annichilisce Ronaldinho e Ronaldo, la mazzata finale la dà la freddezza del centravanti dell’Arsenal. 
 Nell’altro quarto un 3-0 per l’Italia contro Shevchenko e l’Ucraina, ma i migliori in campo per gli Azzurri sono Buffon e Cannavaro, due colonne insormontabili per gli attaccanti avversari. Nel successo dell’Italia, meritato, c’è il risveglio di Luca Toni, una doppietta che ricorda Pablito Rossi in Spagna e che lancia gli Azzurri verso l’eterna sfida contro la Germania. Sono i tedeschi gli avversari dell’Italia in semifinale, proprio come in Messico nel 1970. 
 È drammatico il quarto tra Germania e Argentina, un’altra delle grandi favorite del mondiale. Per quasi tutta la gara il predominio di Riquelme e compagni è netto, il gol di Ayala fa sperare i sudamericani di poter fare il colpaccio eliminando i padroni di casa. Ma è il solito terribile opportunista Klose a rimettere la squadra di Klinsmann in corsa. Si va ai rigori e la freddezza dei tedeschi vince la classe argentina. Dopo la fine della partita scoppia una rissa che coinvolge tutti anche se il verdetto della Disciplinare della FIFA punisce Frings, colpevole di aver dato un pugno a Cruz. Il centrocampista tedesco sarà costretto a saltare la mega sfida con l’Italia nella finale di Dortmund. 
 Altrettanto drammatico è il quarto di finale tra Inghilterra e Portogallo. Espulso Rooney, gli inglesi si vedono costretti ai rigori dall’ottima squadra di Scolari. Contro il Portogallo però escono fuori tutti i limiti della compagine di Eriksson, come d’abitudine tra le delusioni del mondiale. Dal dischetto la serie britannica è terrificante, indegna della grande tradizione inglese. Passa il Portogallo, alla fine meritatamente se si pensa che era privo di Deco per squalifica. Per il calcio lusitano è la rinascita dopo 40 anni: l’ultima emozione mondiale con la conquista della semifinale fu proprio in Inghilterra, ma era il Portogallo di Eusebio, Torres, Coluna… 
 Il quadro delle semifinali vede quindi un derby storico del calcio mondiale, Italia-Germania e una assoluta novità, Portogallo-Francia. C’è chi parla di un campionato Europeo, con quattro finaliste continentali: ma nel mondiale delle difese e delle perfezioni tattiche non poteva che essere il Vecchio Continente a dominare la scena.  
