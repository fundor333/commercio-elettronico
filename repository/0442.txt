#titolo Monti: meglio rivotare che governo contro Ue - Politica
ROMA - "Se l'alternativa fosse un governo orientato a interrompere il tragitto europeo dell'Italia e quello delle riforme, credo che sarebbero meglio nuove elezioni". Così Mario Monti sulla possibile reazione dei mercati nel caso di un ritorno alle urne. 
 "Nessuna forza politica" che si è affermata in queste elezioni e "nemmeno quella che si è più affermata" e cioé il movimento Cinque Stelle "appare neanche lontanamente in grado di risolvere i problemi" del Paese, ha spiegato Monti. "Non saremo certo disponibili ad allontanarci dal radicamento europeo dell'Italia" né dal solco "già avviato delle riforme strutturali". 
 "Credo proprio che ci vorrebbe un'approvazione del Parlamento". Mario Monti auspica che all'Italia non serva lo scudo europeo anti-spread, ma chiarisce che comunque servirebbe il voto favorevole del Parlamento. "Non sono favorevole a cortocircuiti tecnocratici se si tratta di prendere impegni ulteriori per il Paese, bisogna che sia il Parlamento ad assumere questi impegni". Personalmente, ha concluso il leader di Scelta Civica, "mi auguro che quel momento non venga e se venisse mi auguro di non essere né capo, né membro di quel governo che dovesse fare quel passo". 
 "Il tema è molto sensibile delicato e importante, vorrei leggere bene quel punto e gli altri". Mario Monti glissa sul commentare gli otto punti programmatici di Pier Luigi Bersani ed in particolare sul primo punto che chiede di correggere le politiche europee di auterità. "Vorrei solo dire, ma non è una risposta a Bersani, che l'Italia ha fatto un passo fondamentale nell'acquisire il pareggio di bilancio in termini strutturali", ha aggiunto il leader di Scelta Civica. 
 SQUINZI, TORNARE AL VOTO SAREBBE UNO SHOCK  - "Tornare al voto sarebbe uno shock, e non è realizzabile in tempi ristretti": farlo poi "con la stessa legge elettorale forse potrebbe non essere risolutivo", avverte il presidente di Confindustria, Giorgio Squinzi: "C'é una tempesta perfetta, siamo tutti sulla stessa barca, bisognerebbe cominciare a remare tutti nella stessa direzione". 
 "Non abbiamo il Papa ma comportiamoci comunque da cristiani", ha detto Squinzi, parlando delle prospettive per un nuovo governo a margine di una conferenza stampa: "Cerchiamo di essere tutti uomini di buona volontà che cercano di fare le cose necessarie per far ritrovare la crescita a questo Paese indipendentemente da appartenenze politiche e collocazione nei vari gruppi parlamentari". Se nuove elezioni sarebbero uno shock per il Paese, "penso - dice invece il leader degli industriali - che davvero bisognerebbe unire le forze e rimettere al centro di tutti gli sforzi del Paese l'economia reale. Perché sono convinto - aggiunge - che tanti dei problemi che stiamo affrontando in questo momento se l'economia reale ripartisse verrebbero automaticamente risolti". E ad una domanda sulle posizioni del Movimento Cinque stelle, che su temi come ambiente e infrastrutture potrebbero andare in conflitto rispetto alle posizioni degli industriali, Squinzi risponde ribadendo il giudizio che aveva già espresso la scorsa settimana: una "totale disapprovazione sia sulle richieste di tipo ambientale sia sulla cancellazione di tutti i programmi di opere infrastrutturali. Se prevalesse questo orientamento - dice il presidente di Confindustria - il nostro Paese andrebbe in una direzione molto precisa tra l'agreste e il bucolico, e non credo sarà questo che creerà posti di lavoro né risolverà i problemi con cui stiamo combattendo di mancata crescita". 
 Se prevalesse l'orientamento del M5s l'Italia "andrebbe in una direzione molto precisa tra l'agreste e il bucolico". Cosi' Squinzi che esprime "totale disapprovazione sia sulle richieste di tipo ambientale sia sulla cancellazione di tutti i programmi di opere infrastrutturali". "Se prevalesse questo orientamento - afferma - il nostro Paese andrebbe in una direzione molto precisa tra l'agreste e il bucolico, e non credo sarà questo che creerà posti di lavoro né risolverà i problemi della crescita".  
