#titolo Rai valuta slittamento Sanremo in vista elezioni  - Liguria
  Il festival di Sanremo potrebbe slittare: in attesa che venga definita la data dell'election day - 17-18 oppure 24-25 febbraio - in Rai, a quanto si apprende, si sta valutando la possibilita' di posticipare l'evento, in primo luogo per assolvere agli obblighi informativi di legge legati alla par condicio. 
 A Viale Mazzini si sta ragionando, in particolare, sull'impatto che la campagna elettorale avrebbe sul festival, attualmente previsto dal 12 al 16 febbraio: gli impegni che la legge impone al servizio pubblico, in termini di copertura informativa e tribune elettorali, potrebbero infatti rendere difficoltoso lo svolgimento di Sanremo, impedendo a Rai1 di svolgere la sua funzione di informazione sul voto, specie se si andrà alle elezioni il 17-18 febbraio. Non è escluso, quindi, che la Rai possa giocare d'anticipo e rinviare il festival: a quanto si apprende, si sta ragionando sul periodo compreso tra il 26 febbraio e il 5 marzo, quindi sull'ultima settimana di febbraio o sulla prima di marzo. 
 Al momento, comunque, si stanno ancora valutando tutte le possibilità e una decisione dovrebbe arrivare soltanto nei prossimi giorni. E venerdì 14 dicembre è attesa l'ufficializzazione della lista dei big che saliranno sul palco dell'Ariston. 
 CICCHITTO A RAI, LITTIZZETTO E FAZIO DI PARTE   - "L'ipocrisia regna sovrana nel sistema delle comunicazioni. Fra poco tempo scatta la par condicio. Epperò, proprio alla vigilia delle elezioni, il Festival di Sanremo previsto per il 12-16 febbraio 2013 sarà guidato da due personalità come Fazio e la Littizzetto che non sanno dove stia di casa l'imparzialità". A sostenerlo in una nota è il capogruppo del Pdl alla Camera Fabrizio Cicchitto commentando l'intervento della Littizzetto a 'Che tempo che fa?' contro Berlusconi. "Entrambi - aggiunge il parlamentare - già si stanno esibendo con toni marcatamente di parte e ieri la Littizzetto ci ha fatto capire quello che ci aspetta. Tutto ciò pone la presidente della Rai Tarantola e il dg Gubitosi davanti ad enormi responsabilità".  
