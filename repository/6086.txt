#titolo Pesca: Milana, con riforma 37mila posti di lavoro entro 2022 - Agroalimentare - ANSA Europa
     (ANSA) - BRUXELLES, 6 FEB - "Oggi con 502 voti a favore
espressi dall'Assemblea europea, finalmente abbiamo avviato un
percorso che trasforma il mare da 'miniera' in cui prelevare, a
campo da coltivare. Un cambiamento epocale che dà prospettive
del tutto nuove alla pesca in Europa". Lo dichiara Guido Milana,
vice presidente della commissione pesca al Parlamento Europeo,
commentando l'approvazione in sessione plenaria della riforma
della politica comune della pesca (Pcp) in Europa. Un voto -
spiega - ''con cui si è inteso creare le condizioni per dare un
futuro sostenibile alla pesca e alle risorse ittiche, con
un'attenzione particolare all'ambiente marino''. Milana ne e'
convinto: ''solo una pesca sostenibile riuscirà a creare fino a
37.000 posti di lavoro entro il 2022".    Tra le grandi novita' - spiega - c'e' il fatto di eliminare
gradualmente  ''la pratica dei rigetti in mare, che consiste nel
ributtare i pesci indesiderati (circa il 23% delle catture
totali), l'introduzione del principio per cui non sara'
possibile pescare piu' pesce di quanto lo stock sia capace di
riprodurre, ma anche la creazione di riserve di ricostituzione
degli stock. A questo si aggiunge il pieno sostegno alla
diversificazione delle attività integrative alla pesca, la
possibilità di avere più risorse ittiche, ''e di conseguenza un
importante incremento occupazionale, e un processo di
regionalizzazione che porterà  alla creazione di nuovi consigli
consultivi regionali, a partire da quello sull'acquacoltura".   Con questo voto - conclude Milana - ''abbiamo posto le
necessarie basi per assicurare un processo che va nella
direzione della sostenibilità sociale ambientale ed economica''. (ANSA).
