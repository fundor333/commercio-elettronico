#titolo Nichi Vendola - Protagonisti
La Procura di Bari ha chiesto la condanna a 1 anno e 8 mesi per il presidente della Regione Puglia Nichi Vendola, accusato di concorso in abuso d'ufficio con riferimento al concorso da primario di chirurgia toracica all'ospedale San Paolo, vinto dal professor Paolo Sardelli. Chiesta la stessa condanna a 1 anno e 8 mesi per l'allora direttore generale della Asl di Bari, Lea Cosentino, coimputata con le stesse accuse. L'udienza si svolge a porte chiuse davanti al gup Susanna De Felice. Il giudice scioglierà in chiusura d'udienza la riserva sull'ammissione degli ulteriori atti depositati dall'accusa. Adesso la parola alla parte civile e poi ai difensori per le arringhe. 
 "Una sentenza di condanna, sia pure relativamente ad un concorso in abuso d'ufficio, per me sarebbe un punto di non ritorno, segnerebbe un mio congedo dalla vita pubblica. Ma una sentenza ispirata a verità e giustizia credo che restituirà a me quello che mi è dovuto, cioé la mia totale innocenza". Lo ha detto il presidente Vendola. La procura ha avanzato "una richiesta esorbitante rispetto al teorema accusatorio che è stato in parte smontato dalla difesa della stessa accusatrice, la dottoressa Lea Cosentino". Lo ha detto il presidente Nichi Vendola al termine dell'udienza del processo. "Non giudico la richiesta dell'accusa né sottolineo la forza mediatica", ha rimarcato il presidente della Regione Puglia. "Le due difese hanno completamente ridimensionato - ha spiegato Vendola - la portata di quell'interrogatorio da cui origina l'indagine penale. Il mio avvocato ha, credo, smontato pezzettino per pezzettino, minuziosamente, tutta l'impalcatura accusatoria relativamente al fatto storico e cioé al fatto che io non conoscessi Paolo Sardelli, che non fosse mio amico, che non fosse mio parente, e che probabilmente appartenesse ad ambiente politicamente orientato a destra ma che fosse soltanto un eccellente professionista. Questo è un fatto acclarato".  
