#titolo Toscana, in un mese 15 delfini spiaggiati - Natura - Ambiente&Energia
  FIRENZE - Da gennaio al 10 febbraio scorsi in Toscana si sono verificati 15 casi di spiaggiamento di delfini, per lo piu' nella parte meridionale del litorale, comprese le isole Elba e Pianosa. Lo rende noto l'Agenzia regionale per la protezione ambientale Arpat rilevando ''l'eccezionalita'' del fenomeno, ''confermata anche dal fatto che analoghi spiaggiamenti stanno avvenendo lungo l'intera costa Tirrenica: 10 i casi nel Lazio e 10 in Campania''. 
Riguardo alle cause ''il ministero dell'Ambiente - si spiega in una nota di Arpat - ha comunicato che dalle prime indagini sembra di poter escludere eventi eccezionali causati dall'uomo, come sversamenti di petrolio o di sostanze inquinanti. La causa piu' probabile e' di natura infettiva'': in sei esemplari ''e' stata rinvenuta traccia di un batterio, Photobacterium Damselae, che puo' portare a sindrome emolitica e lesioni ulcerative''. 
Tra i 15 animali registrati fino ad oggi in Toscana, 12, prosegue Arpat, appartengono alla specie Stenella coeruleoalba (stenella striata), uno alla specie Tursops truncatus, mentre 2 sono stati registrati come ''indeterminati'' date le pessime condizioni di conservazione della carcassa che non ne hanno permesso una identificazione certa della specie. Tutti i casi sono stati comunicati dalla Capitaneria di porto al settore mare di Arpat che, a sua volta, ha informato l'Universita' di Siena e l'Izs di Pisa. Date le cattive condizioni di conservazione degli esemplari solo in alcuni casi l'Universita' di Siena ha proceduto con il prelievo di un 'tassello' di cute, grasso e muscolo per l'analisi dei contaminanti. Di tutti gli eventi e' stata data informativa all'Osservatorio toscano cetacei che coordina l'attivita' della Rete regionale per il recupero degli animali spiaggiati.  
