#titolo Nuovo look per Museo alpino Duca degli Abruzzi di Courmayeur - Turismo & Mercato
  (ANSA) - AOSTA, 23 FEB - Nuovo look per il museo alpino 'Duca degli Abruzzi' di Courmayeur, sede della locale e prestigiosa Societa' delle guide alpine, che e' stato sottoposto ad una rilevante operazione di rinnovamento e ampliamento che ha riguardato tutti e tre i piani. 
L'allestimento museale prevede ora al pian terreno uno spazio dedicato ai pionieri, alle prime guide che accompagnavano i viaggiatori alla scoperta dei territori d'alta quota. Sono esposti fotografie, cristalli, strumentazioni, divise storiche, ma anche i libretti delle guide compilati dai clienti al termine di ogni escursione. Una sezione e' poi dedicata all'etnologo e fotografo Jules Brocherel, e un'altra all'esploratore Luigi Amedeo di Savoia, Duca degli Abruzzi. 
Al primo piano si trovano le testimonianze dalla prima guerra mondiale fino agli anni '80, con alcuni gioielli storici come la ricostruzione del bivacco del Freboudze. Su una parete, inoltre, sono mostrate - con piccozze e ramponi - le tecniche migliori per la progressione alpinistica su roccia e su ghiaccio. 
Fotografie, testimonianze e strumentazioni professionali illustrano infine l'avvento dell'alpinismo moderno. L'ultimo piano e' occupato da un'ampia sala polivalente, dove saranno ospitate mostre temporanee, proiezioni e riunioni. (ANSA).  
