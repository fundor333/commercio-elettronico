#titolo COOPERAZIONE: IORIO, 'STRATEGIA ADRIATICA' E' VERA COESIONE - Cooperazione Internazionale
     (ANSA) - CAMPOBASSO, 10 OTT - ''Vedo con piacere che il
discorso che abbiamo iniziato nel 2004 a Termoli sta avendo in
parallelo una serie di iniziative a livello di Governi nazionali
e della Ue. Siamo giunti, finalmente, alla vigilia di quella che
dovra' essere un'importante tappa di questo percorso e cioe' la
decisione del Consiglio europeo di dicembre di dare mandato alla
Commissione di elaborare una strategia che nel 2014 possa
vedere, con la Presidenza italiana, la sua definitiva
approvazione''. Lo ha detto il presidente della Regione Molise e
presidente dell'Euroregione adriatica (Ea), Michele Iorio,
intervenendo a Bruxelles, all'incontro, organizzato dalla
Regione Abruzzo, sulla ''Strategia Adriatico-Ionica''.    ''La presenza a questo incontro di esponenti apicali di
Autonomie locali, di Governi regionali, di rappresentanti degli
Stati e di un Commissario europeo - ha aggiunto - evidenzia come
questa idea partita da lontano sia ormai giunta ad una buona
maturazione. La 'Strategia Adriatica' - ha sottolineato Iorio -
una volta attuata, sara' l'unica vera iniziativa di coesione
transnazionale del Mediterraneo e quindi del sud Europa. Cio'
consentira' di spostare nei fatti l'attenzione della Ue al
bacino Mediterraneo, in particolare a quello Adriatico-Ionico e,
quindi, alle sue potenzialita' in termini di propulsione di
nuova crescita e di uno sviluppo sostenibile da cui scaturisca
nuovo benessere e nuove possibilita' di crescita culturale,
sociale e commerciale''.    Iorio ha anche ricordato ''quanto sia importante, in una
logica di bacino, compiere delle scelte per quanto riguarda il
futuro comune, in un territorio molto ampio che coinvolge
milioni di abitanti, nel campo dell'energia, della sua
sostenibilita' dal punto di vista ambientale, ma anche delle
politiche della pesca o delle infrastrutture, nonche' del
turismo e di ogni altra forma di iniziativa di interscambio''. (ANSA).
