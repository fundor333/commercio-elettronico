#titolo Acqua: Bortoni, da 2013 'tariffa ponte' pro-investimenti  - Speciali ed Eventi - Ambiente&Energia
  ROMA - Conto alla rovescia per la nuova tariffa dell'acqua. All'inizio del prossimo anno, l'Autorità per l'energia definirà una "tariffa ponte", destinata a favorire e garantire gli investimenti nel settore idrico, in vista dell'arrivo dopo due anni della "tariffa unica per ambito territoriale". 
   La nuova tariffazione costituirà già dal prossimo anno un tassello determinante per permettere agli investimenti di ripartire. Tenendo conto dell'esito del referendum del 2011, l'obiettivo è dare un'indicazione metodologica tariffaria che valuti i costi e garantisca il ritorno degli investimenti (solo dopo che le opere saranno state effettuate), facendO in modo che il mercato possa investire con tranquillità. 
   Una volta a regime, la nuova tariffa, chiarisce ancora Bortoni, "dovrà garantire la sostenibilità economica della fornitura agli utenti domestici, assicurare l'integrale copertura dei costi di esercizio e di investimento, garantire la sostenibilità ambientale dell'uso della risorsa idrica attraverso l'applicazione del principio 'chi inquina paga', garantire il rispetto dell'esito referendario, introdurre meccanismi per favorire gli investimenti nel settore". La tariffa non sarà comunque l'unico strumento per riattivare gli investimenti. Fondi rotativi e water bond potrebbero essere altre soluzioni adatte a rendere disponibili le risorse necessarie.  
   Considerando "l'elevato contenuto sociale del servizio - conclude il presidente - saranno inoltre previste articolazioni tariffarie e specifiche forme di agevolazione a tutela delle famiglie e delle fasce sociali più bisognose, specialmente in ragione della numerosità dei nuclei familiari".  
