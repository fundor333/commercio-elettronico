#titolo Miele di Manuka rafforza efficacia antibiotici - Alimentazione - Salute e Benessere
     (ANSA) - SYDNEY, 4 FEB - Il miele di Manuka di gradazione
medica migliora l'efficacia degli antibiotici e previene la
resistenza dei batteri ai farmaci. Un nuovo studio australiano
suggerisce che questo dolce rimedio, di cui sono note da secoli
le qualita' medicinali, possa ora condurre a una nuova arma
nella lotta contro i superbug, la serie di ceppi batterici, come
lo stafilococco aureo, che stanno acquisendo la capacita' di
resistere a tutti gli antibiotici disponibili e rappresentano un
grave minaccia per la salute della popolazione nel futuro.    Nello studio della Scuola di bioscienza molecolare
dell'Universita' di Tecnologia di Sydney, pubblicato sulla
rivista PLoS One, e' stato combinato l'uso del miele, prodotto
dalle api che si nutrono dei fiori dell'albero di Manuka
(Leptospermum Scoparium) della Nuova Zelanda, con un noto
antibiotico, la rifampicina, per trattare infezioni alla pelle e
ferite croniche. E' stato in particolare studiato l'effetto
sulla crescita e la morfologia cellulare di quattro batteri:
Staphylococcus aureus, Bacillus subtilis, Escherichia Coli e
Pseudomonas aeruginosa.    Il trattamento delle ferite croniche sta diventando sempre
piu' difficile a causa della resistenza agli antibiotici,
osservano gli autori della ricerca. Prodotti naturali complessi
con attivita' antimicrobica, come il miele, sono ora alla
ribalta come trattamenti alternativi o complementari agli
antibiotici. Le ferite della pelle e degli strati mucosi possono
essere generate da trauma accidentale, operazioni chirurgiche,
macerazione, infiammazione e alcune procedure cosmetiche, come
tatuaggi e piercing. Per la maggior parte delle ferite
superficiali, la guarigione e' rapida e non richiede interventi. In alcuni casi tuttavia la ferita puo' infettarsi, e nelle
persone con immunita' o circolazione indebolite, le ferite
possono non guarire e diventare progressive e croniche.    Vi
sono prove sempre piu' evidenti, aggiungono gli autori, che le
ferite croniche sono il risultato di una complessa interazione
fra immunita' dell'organismo e infezione batterica, e che
l'infezione puo' essere dovuta a un insieme di differenti specie
di batteri, integrati in una matrice di biopellicola altamente
resistente alle terapie antimicrobiche. Il miele di Manuka,
dall'ampio spettro, e' capace di inibire un'ampia gamma di
patogeni batterici e fermentativi, ed e' ugualmente efficace
contro batteri resistenti a molti farmaci. Lo studio ha
dimostrato che questo miele previene la formazione di
biopellicole e puo' distruggere quelle gia' formate. (ANSA)
           
