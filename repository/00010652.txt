#titolo Ue, 227 milioni per le borse individuali Marie Curie - Ricerca e Istituzioni - Scienza&Tecnica
  Fino al 14 agosto sarà possibile presentare proposte di ricerca per l'assegnazione dell'ultima tranche delle borse individuali Marie Curie concesse dalla Commissione europea nell'ambito del Settimo programma quadro di ricerca e sviluppo. Circa 227 milioni di euro, l'importo piu' elevato reso disponibile sulla base finanziaria delle azioni Marie Curie, verranno attribuiti quest'anno a circa mille ricercatori esperti.  
Le borse individuali Marie Curie sostengono la mobilità dei ricercatori in Europa e fuori di essa, oltre a contribuire ad attirare i migliori ricercatori esteri a lavorare nell'Unione europea. 
''In tempi di rigore finanziario la spesa pubblica deve essere indirizzata a politiche che generano i maggiori benefici possibili per i cittadini e l'economia europea'', commenta Androulla Vassiliou, Commissario europeo responsabile per il fondo Marie Curie. ''Le nostre borse Marie Curie - aggiunge - assicurano un sostegno alla ricerca di eccellenza in ambiti come l'assistenza sanitaria e possono produrre innovazioni atte a trasformare la vita di milioni di persone. Ad esempio, recenti borsisti Marie Curie hanno condotto ricerche fondamentali volte a affrontare le problematiche dell'epatite C e della malaria''. 
Le regole per presentare la propria candidatura sono accessibili  online . 
Borse individuali continueranno ad essere offerte nell'ambito delle nuove azioni Marie Sklodowska-Curie nel contesto del programma Horizon 2020 che inizierà nel 2014.(ANSA).  
