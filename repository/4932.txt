#titolo Crociere: record in Europa, oltre 6 milioni passeggeri 2012 - Crociere e Traghetti - Mare
   Nel 2012, 6,14 milioni di cittadini europei hanno viaggiato in crociera: lo ha reso noto oggi, in occasione del  Seatrade di Miami , l'associazione internazionale  CLIA , la piu' grande del settore. Secondo i dati forniti da  Clia Europe , il mercato europeo e' raddoppiato negli ultimi 8 anni e oggi garantisce 315.000 posti di lavoro, e oltre 48 miliardi di dollari di contributo economico. La media degli ultimi 5 anni rileva, nel Vecchio Continente, un incremento dell'8%. 
La Germania ha registrato una crescita del 11%, coprendo in Europa una quota di mercato pari al 25%. Il Regno Unito guida invece la classifica "per provenienza", mentre la Francia ha registrato un +9%. ''Il risultato di Italia e Spagna, in contrazione rispettivamente del 9% e del 18%, riflette il deterioramento della congiuntura economica dei due Paesi, nonostante il dato su entrambi i mercati rimanga positivo, considerando il trend di crescita degli ultimi 5 anni'' precisa Clia. I crocieristi italiani restano al terzo posto in Europa, rappresentando il 14% del totale dei passeggeri europei; il mercato italiano è cresciuto del 22% negli ultimi 5 anni. 
Clia sottolinea che 4 europei su 5 hanno scelto una crociera nel Vecchio Continente. Il Mediterraneo resta la destinazione piu' richiesta, ma ad avere l'incremento piu' significativo sono le destinazioni del Nord Europa, che hanno registrato un +10%. 
Presidente di CLIA Europa, Manfredi Lefebvre d'Ovidio, ha commentato: ''Il raddoppio nell'arco degli ultimi 8 anni del numero di crocieristi europei riflette l'ampia varieta' di scelta del comparto in Europa. Guardiamo al futuro con positivita', auspicando una prosecuzione della crescita nel 2013''. (ANSA).  
