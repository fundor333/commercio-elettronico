#titolo Dermatologi Usa insegnano a combattere i pidocchi - Medicina  - Salute e Benessere
     (ANSA) - ROMA, 20 FEB - I pidocchi affollano le scuole e le
teste dei nostri bambini. La bella notizia e' che, con
trattamenti adeguati, ci si puo' sbarazzare del problema. Ma
bisogna dedicargli del tempo altrimenti il problema si
ripresentera' di bambino in bambino, ricordano i dermatologi
dell'American academy of dermatology (AAD) che  hanno dettato le
regole per vincere l'atavica battaglia delle famiglie contro i
pidocchi. La prima regola, dicono gli esperti, e' riconoscere
pidocchi e uova, dette lendini, che vanno cercati aiutandosi con
una luce brillante e separando i capelli in ciocche. Le uova
hanno colori vari, dal giallo al marrone chiaro e scuro. I
pidocchi, al contrario della forfora, non si staccano facilmente
dai capelli. Sia uova che pidocchi si localizzano soprattutto
dietro alle orecchie e intorno alla fascia della nuca in
prossimita' del collo. Una volta trovati si devono lavare i
capelli con uno shampoo anti-pidocchi, seguendo le indicazioni
d'uso riportate sulle confezioni. Precisano i dermatologi: ''E'
bene massaggiare a fondo la testa con i polpastrelli per
facilitare il contatto dello shampoo con il cuoio capelluto e
lungo tutti i capelli, lasciandolo in posa qualche minuto. Risciacquare la capigliatura e passare un pettine a denti molto
fitti sui capelli ancora umidi, per asportare uova e pidocchi. Evitare di lavare nuovamente le chiome per qualche giorno cosi'
che i componenti medicali dello shampoo possano continuare ad
agire''. Gli shampoo specifici sono piu' efficaci nell'eliminare
i pidocchi piuttosto che le lendini, ricorda l'AAD, quindi e'
bene ripetere il lavaggio dopo una decina di giorni per essere
certi di eliminare anche le uova residue. A questo punto non
cantare vittoria e non abbassare la guardia, ricordano i medici
americani: ''Fare solo lo shampoo non basta. E' fondamentale
continuare a pettinare i capelli con il pettine a denti fitti
tutti i giorni e per qualche settimana, l'operazione risultera'
piu' facile a capelli bagnati. Lavare inoltre vestiti, lenzuola,
cuscini, coperte e tutto cio' che e' venuto a contatto con la
testa in acqua bollente, isolare in buste di plastica per
qualche settimana tutto quello che non si puo' lavare come i
peluches.  Usare l'aspirapolvere su pavimenti e tappeti''. Non
usare gli spray anti-pidocchi perche' sono piu' nocivi dei
pidocchi stessi, sottolineano gli esperti. Infine non scambiarsi
cappelli, sciarpe, pettini e spazzole. I pidocchi non saltano di
testa in testa, precisano i medici, ma si diffondono quando i
bambini si toccano con le teste. Se si seguono tutti questi
singoli step ci si potra' liberare dei pidocchi, assicura l'
American academy of dermatology che ha anche postato un video
esplicativo sul canale YouTube per frenare l'alta diffusione di
pidocchi fra bambini e famiglie.
