#titolo I.lab, una 'freccia' puntata verso innovazione costruzioni - Italcementi
Uno spazio di 23 mila metri quadrati, disegnato come una grande freccia bianca di vetro e cemento circondata da un parco e all'insegna della sostenibilita' ambientale, dove ingegneri, tecnici e ricercatori lavoreranno per sviluppare innovazioni nei materiali da costruzione. E  poi 7.500 metri quadrati di laboratori, una biblioteca da 10 mila  volumi, una sala congressi da 240 posti a sedere: e' con questi numeri  che si presenta il nuovo centro di ricerca industriale di Italcementi,  battezzato i.lab e che sara' inaugurato lunedi' 16 aprile a Bergamo. 
 Il complesso sorge nell'area del Kilometro Rosso, il parco scientifico tecnologico alle porte della citta' che accoglie centri di ricerca, laboratori di aziende high-tech e istituzioni scientifiche, un vero e proprio campus ispirato alla multisettorialita' e alla interdisciplinarieta'. 
 Progettato da Richard Meier, i.lab punta ad essere nelle ambizioni del gruppo industriale ''un punto di riferimento nel campo  dell'architettura sostenibile in Europa'' e applica molte delle soluzioni elaborate negli ultimi anni dalla stessa Italcementi, oltre a fare ampio ricorso alle rinnovabili per la propria autonomia energetica e ad avere utilizzato per la sua costruzione solo materiali alternativi, riciclati e/o prodotti localmente. 
 L'edificio ha ricevuto la certificazione Platinum, il piu' alto standard di valutazione in materia energetica e ambientale per le costruzioni e, spiegano alla Italcementi, ''risponde a requisiti di  efficienza che consentono di ottenere un risparmio di energia fino al 60% in piu' rispetto a un edificio tradizionale di pari dimensioni e destinazione d'uso''. 
 Questo grazie alle modalita' di costruzione adottate, ai materiali utilizzati, come vetri tripli a basso scambio termico e acustico e cementi speciali, all'installazione di 500 metri quadri di pannelli fotovoltaici, di 50 metri quadri di pannelli solari che coprono il fabbisogno di acqua calda in tutto l'edificio, di 51 pozzi predisposti per l'impianto geotermico. 
 Ma oltre che ''un benchmark del design sostenibile - afferma Meier - i.lab costituira' anche un edifico-icona'', con le sue due ali bianche affacciate su un cortile centrale. 
 Per la realizzazione del centro, l'architetto ha immaginato infatti una struttura a 'V' articolata su cinque piani di cui tre interrati. Una grande freccia bianca che si inserisce architettonicamente nell'impianto disegnato dal collega francese Jean Nouvel per il Kilometro Rosso, creando un contrasto di colore con il muro lamellare metallico che fiancheggia l'autostrada e che da il nome al parco tecnologico.  
