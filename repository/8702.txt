#titolo Alfano, sinistra sbaglia possiamo vincere noi - Politica
"Silvio Berlusconi, con la sua solita generosità e lungimiranza, ha lanciato la possibilità che Monti sia colui che riunisce l'area dei riformatori e moderati alternativa a Bersani e Vendola e alla sinistra della Cgil. Quest'area può ancora vincere: ora sta a Monti scegliere se guidare quest'area dei moderati al successo oppure se riconsegnare il Paese alla sinistra e portare indietro l'Italia". Lo afferma il segretario del Pdl, Angelino Alfano, a margine di 'Italia Popolare'. 
 "La sinistra crede di aver già vinto. Si Sbaglia. Vogliamo e possiamo vincere ancora noi", ha detto Alfano. 
 "Ci sono circostanze che la storia offre che possono essere irripetibili", ha detto Alfano. "Ora Berlusconi che è candidato dice che noi siamo disponibili a dire che, se Monti ha una capacità aggregatrice maggiore di chiunque altro, la chance che nel 94' era di Berlusconi ora tocca a Monti raccoglierla". 
 "Chi pensa di ripararsi dietro la persecuzione giudiziaria di Silvio Berlusconi per far ingoiare tutto al nostro partito, deve andare a casa", ha aggiunto Alfano che nei giorni scorsi aveva escluso una candidatura di Marcello Dell'Utri. "Le nostre idee - sottolinea - camminino sulle gambe di uomini degni". "Chi ruba - aggiunge in un altro passaggio del suo intervento - deve andare a casa. Chi approfitta dei nostri valori deve andare a casa". 
 "Noi dobbiamo rivendicare, a differenza di quello che dicono l'Udc e la sinistra, che avevamo fatto bene a tagliare l'Ici e che questo è un impegno mantenuto da Berlusconi". 
 "Noi non possiamo avere imposto il candidato premier dalla Lega Nord. Se vuole allearsi con noi, la Lega non può dirci chi è il candidato premier" del centrodestra. 
 "Ci sono due strade per vincere: unire i moderati con la guida di Mario Monti o, se il presidente Monti non si riterrà pronto a cogliere questa occasione che la storia gli consegna, saremo noi capaci di ricostruire l'area" dei moderati "per vincere", ha detto Angelino Alfano. 
 Non vogliamo "fare dei 'centrini' con dietro il 'non detto'. Cioé che, se la sinistra non ce la fa da sola, poi la aiutiamo con tanto di poltrone e prebende" in cambio. Lo afferma il segretario del Pdl, Angelino Alfano dal palco di 'Italia Popolare', rinnovando la 'vocazione' bipolare del partito e 'punzecchiando' l'Udc di Pier Ferdinando Casini. 
 "Vogliamo che ci guidi verso un nuovo centrodestra. Angelino, è questo che ti chiediamo". Lo afferma dal palco di 'Italia Popolare' il governatore della Lombardia,  Roberto Formigoni , rivolgendosi ad Alfano. 
  "Abbiamo due centravanti uno tradizionale ed uno nuovo: Berlusconi che ci ha portato fin qua e Angelino Alfano che è da tutti riconosciuto come il segretario del Pdl. Guai a noi se diamo vita ad una divisione nel Pdl a due mesi dal voto in una campagna elettorale difficile". Lo afferma dal palco di 'Italia Popolare' il presidente dei deputati del Pdl,  Fabrizio Cicchitto . 
  "Monti potrà essere il nostro interlocutore ma l'obiettivo è di tenere tutti insieme perché la sinistra non passi". Lo afferma il sindaco di Roma,  Gianni Alemanno , dal palco di 'Italia Popolare'. "Abbiamo appoggiato il governo tecnico per senso di responsabilità e oggi non rinneghiamo quella responsabilità ma bisogna partire da nuove basi, da basi politiche - aggiunge - Dobbiamo dare una grande spinta. Affidiamo ad Alfano il compito di guidare il Popolo della libertà, affidiamo il compito di rimettere in moto la speranza dell'Italia". 
 "Per noi Monti non è l'orizzonte e la candidatura di Berlusconi sarebbe un errore": lo dice  Giorgia Meloni  arrivando alla manifestazione organizzata insieme a Guidi Crosetto "Le primarie delle idee". Nel giorno in cui si sarebbero dovute tenere le primarie per scegliere il candidato premier del Pdl la Meloni espone la sua posizione. "Berlusconi più di un anno fa disse di voler passare il testimone alla nuova generazione ed ora - dice - sarebbe sbagliato ripensare quella scelta". Giorgia Meloni chiede al Pdl "risposte chiare". "Abbiamo creduto nel Pdl e ci crediamo ancora - sottolinea - ma è necessario interrogarsi su cosa non ha funzionato. Eravamo collocati al 38% ed oggi i sondaggi ci collocano intorno al 15%. Non dobbiamo mettere la testa sotto la sabbia e questa tendenza va invertita. Vogliamo dire al Pdl che le cose devono cambiare e ci aspettiamo delle risposte. Auspichiamo che il Pdl ci offra la possibilità di farlo altrimenti ne trarremo le conseguenze". Alla convention organizzata oggi a Roma sono presenti tra gli altri Mario Mauro, uno dei montiani del Pdl e Francesco Storace.  
