#titolo Se colesterolo e' alto si usa piu' medicina complementare - Medicina  - Salute e Benessere
     (ANSA) - MILANO, 4 MAR - Il colesterolo alto nel sangue e'
una delle prime dieci condizioni per cui si ricorre alla
medicina complementare, in particolare a rimedi e integratori a
base di riso rosso fermentato, semi di lino e aglio. Ma per
quanto naturali siano, non mancano gli effetti collaterali. L'agenzia federale americana impegnata nella ricerca sulla
medicina complementare e alternativa (Nccam) lo spiega sulla
newsletter 'Clinical digest'.    Per quanto riguarda il riso rosso fermentato, il Nccam spiega
che alcuni tipi contengono monacolina K, sostanza chimicamente
identica alla lovastatina, principio attivo dei farmaci
anticolesterolo. Puo' causare quindi gli stessi effetti
collaterali del farmaco. L'Fda ha stabilito che i prodotti a
base di riso rosso fermentato che contengono piu' di alcune
tracce di monacolina K non possono essere venduti legalmente
come supplementi dietetici. Poiche' i consumatori non hanno modo
di poter conoscere la quantita' precisa di monacolina K
presente, l'indicazione e' di non usare questi integratori per
abbassare il colesterolo, neanche durante gravidanza e
allattamento. 
   Su semi di lino e olio di semi di lino, una revisione di 28
studi clinici ha concluso che hanno un modesto effetto
anticolesterolo, sembrano essere ben tollerati e hanno pochi
effetti collaterali. I semi di lino vanno presi con molta acqua,
e non nello stesso momento dell'assunzione di altri farmaci
orali o supplementi dietetici.    Gli integratori all'aglio hanno un basso livello
anticolesterolo e sembrano sicuri per la maggior parte degli
adulti. Gli effetti collaterali (piu' frequenti con l'aglio
crudo) vanno dal cattivo alito e odore del corpo, ai bruciori di
stomaco, fino a rare reazioni allergiche. Si e' visto che
diluiscono il sangue, in modo simile all'aspirina, il che puo'
essere un problema dopo un intervento o in chi ha problemi di
coagulazione.(ANSA).
