#titolo Chevrolet scopre a Ginevra versione 'aperta' della Corvette - Prove  e Novit√† - Motori
  GINEVRA - Torna sotto le volte del Palexpo' di Ginevra l'iconica Corvette (la precedente generazione era stata presentata proprio al Salone del 2004) questa volta in versione Stingray Convertible. Un debutto assoluto, dopo il reveal della Coupe' al North American International Auto Show di Detroit, che fa da cornice alla premiere europea della Spark Electric Vehicle e dell'edizione rinnovata del suv Captiva. 
Quello di Stingray - sottolineano alla Chevrolet - ''e' uno dei nomi sacri della storia dell'automobile e la nuova Corvette e' all'altezza della sua storia, grazie a prestazioni migliorate sotto tutti i punti di vista''. La Corvette Stingray Convertible e' caratterizzata dallo stesso mix di tecnologia, design e prestazioni della Coupe', studiata ''per dare il meglio in qualsiasi situazione, che si tratti del percorso quotidiano da e verso il luogo di lavoro o di percorrere tortuose strade secondarie''. Rispetto alla versione chiusa, le uniche modifiche strutturali della Convertible si limitano all'alloggiamento della capote e alla diversa posizione degli attacchi delle cinture di sicurezza. Identica la motorizzazione, con il V8 tipo 'LT1' da 450 Cv e 610 Nm di coppia, che sfrutta soluzioni tecnologiche avanzate, come l'iniezione diretta di benzina, il sistema di gestione attiva del carburante (Active Fuel Management), la fasatura valvole a variazione continua e il sistema di combustione avanzato che consente di erogare piu' potenza ottimizzando i consumi. La Corvette Stingray Convertible e' dotata di un cambio manuale a sette rapporti con sistema Active Rev Matching, che anticipa la selezione della marcia sincronizzando il regime di rotazione motore per innesti sempre precisi. In alternativa viene fornita la trasmissione automatica a sei rapporti con leve di selezione al volante. La Convertible e' costruita come la Coupe' con materiali leggeri. Paraurti, portiere e pannelli posteriori sono in materiale composito. I pannelli sottoscocca in materiale composito al nano-carbonio e il nuovo telaio in alluminio contribuiscono a spostare le masse verso il retrotreno, per un bilanciamento dei pesi ottimale (50/50). Quando arrivera' nei mercati europei a fine 2013, la Corvette Stingray Convertible sara' disponibile anche con il Performance Package 'Z51' che include differenziale elettronico autobloccante, lubrificazione a carter secco, raffreddamento del differenziale e della trasmissione, raffreddamento integrale dei freni oltre ad uno specifico pacchetto aerodinamico per migliorare ulteriormente la stabilita' alle velocita' elevate. 
Anche all'interno la Stingray Convertible evidenzia la sua duplice anima sportiva e innovativa: ne sono un esempio le finiture in vero alluminio e, a richiesta, in fibra di carbonio, il volante di diametro ridotto e i sedili nelle due varianti GT (per il massimo comfort) e Competition Sport con imbottiture laterali piu' pronunciate per offrire un maggior sostegno su pista. La plancia propone tecnologie avanzate, come i doppi schermi ad alta risoluzione (di serie) ed l'head-up display a colori (a richiesta). La Corvette Stingray Convertible monta una nuova capote in tela con movimento elettro-attuato che puo' essere aperta con il telecomando integrato nella chiave. E' possibile aprire o chiudere la capote mentre si sta viaggiando a velocita' fino a 50 km/h. Il meccanismo di apertura e' totalmente nuovo e consente di aprire la capote in 21 secondi.  
