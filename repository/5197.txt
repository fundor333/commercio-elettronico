#titolo Clima: primo sì a Parlamento su rinvio quote Ets - Ambiente ed energia - ANSA Europa
  BRUXELLES - Prima vittoria del commissario europeo al clima, Connie Hedegaard, nella sua battaglia per aumentare il costo della CO2 sul  mercato europeo del carbonio  (Ets). La commissione ambiente dell'Europarlamento ha approvato oggi a Bruxelles la proposta presentata a novembre scorso dall'esecutivo Ue di congelare la messa all'asta di 900 milioni di quote di emissioni del sistema Ets, con 38 voti a favore, 25 contrari e due astensioni.  
   
 La commissione energia e industria appena un mese fa aveva dato invece il suo parere negativo, non vincolante. Quello di oggi per Hedegaard e' un ''voto chiaramente positivo''. ''Congratulazioni a Matthias Groote (presidente della commissione ambiente Pe, ndr) e agli altri per aver lavorato a questo  risultato convincente '' ha twittato il commissario europeo al Clima. ''Siamo molto contenti del voto positivo in commissione ambiente, anche se non e' la fine dell'iter'' gli ha fatto eco il suo portavoce, Isaac Valero Ladron.  
   
 Gli eurodeputati dovranno decidere ora se fissare il voto in plenaria per questa misura, considerata ''temporanea'', oppure negoziare prima un accordo con gli Stati membri. Per arrestare il crollo del  prezzo del carbonio  ''ora serve che gli Stati membri discutano e approvino la proposta della Commissione Ue, ma quello di oggi e' un passo avanti'' ha detto Ladron. 
   
    
