#titolo Val d’Ega, montagna a misura di bambino  - Itinerari - In Viaggio
  (di Ida Bini) 
La  Val d’Ega , a venti minuti d’automobile da Bolzano, è la nuova, accogliente e conveniente meta di montagna per le famiglie: nei due comprensori sciistici di  Obereggen  e  Carezza  ci sono piste di ogni tipo e per ogni disciplina, appuntamenti sportivi, eventi e luoghi dove divertirsi, scuole di sci e spazi per i più piccoli.  
Nella valle altoatesina, che riunisce i comuni di  Nova Ponente ,  Nova Levante ,  Tires  e  Collepietra , è già cominciata la stagione degli sconti e i primi destinatari sono proprio i bambini: chi ha meno di 8 anni, infatti, non paga lo skipass ma solo se è accompagnato da un adulto pagante, che da queste settimane per 7 giorni in albergo con trattamento di mezza pensione, 6 skipass e 2 escursioni guidate con le ciaspole paga da 565 euro. I piccoli sciatori possono divertirsi su decine di piste a loro dedicate e nei parchi giochi, come lo  Yeti Mini Club , scuola di sci con tappeto mobile, una giostra e tanti giochi, aperta dalle 9 alle 16, e nel nuovo  Kinderland Re Laurino , presso la stazione della cabinovia Hubertus di Carezza, dove ci sono giochi sulla neve di ogni tipo: dai caroselli alle slitte, dai gonfiabili ai fiabeschi skitour che il mercoledì portano alla scoperta di miti e leggende della valle. 
Ma il più frequentato dai bambini è lo  skipark Brunoland  (il parco dell’orso Bruno) di Obereggen, area sciistica vicino alla pista Eben: il parco, dove si gioca - e soprattutto si impara a sciare divertendosi - è aperto dalle 10 alle 16 e costa 3 euro; spendendo 7 euro in più il parco regala la sua mascotte, il peluche Bruno, ma l’entrata è gratis per chi alloggia presso le strutture alberghiere della associazione turistica della Valle,  www.valdega.com . Altri prezzi vantaggiosi per i più piccoli riguardano l’attrezzatura sciistica: fino a 11 anni il noleggio completo costa 70 euro, mentre per gli adulti c’è uno sconto del 10 per cento.   
Le piste in Val d’Ega, sempre perfettamente innevate secondo lo slogan “Sole e Dolomiti nel cuore”, garantiscono a tutta la famiglia sia discese da brivido sia tracciati facili e sempre soleggiati. Per gli appassionati di montagna, inoltre, sono numerosi gli eventi sportivi e gli appuntamenti da non perdere: il 2 febbraio si svolge il  Carezza Trophy , che vede gli scialpinisti misurarsi su due percorsi da 600 e 1.200 metri di dislivello; il 24 marzo la valle ospita la  Speedking Carezza , una folle gara di velocità a bordo di sci, bike, snowboard e altri bizzarri veicoli. Infine, da queste settimane al 7 aprile si può assistere al  King of Obereggen , divertenti gare nello snowpark di Obereggen, mentre fino al 27 marzo sono previsti spettacoli - fiaccolate, fuochi d’artificio ed esibizioni di freestyle, telemark e gatti delle nevi - con il  Carezza Snow Night , ispirato alla leggenda di Re Laurino e i sette nani.   
Sulle assolate piste della Val d’Ega si pratica lo sci alpino e, in particolare nell’area sciistica di Carezza, la disciplina norvegese telemark, quella cioè a tallone libero. Ma la valle è anche il paradiso del fondo: gli appassionati di questa disciplina hanno a disposizione 100 chilometri di piste sempre perfettamente innevate, preparate per lo skating e la tecnica classica. Da passo Lavazé, a 1.800 metri d’altezza, partono anelli per il fondo che conducono alle baite e ai masi isolati dove gustare i piatti tradizionali, attraverso un incantevole scenario naturale fino a raggiungere la Val di Fiemme.  
Per tutta la stagione ogni giorno uno skibus per fondisti parte da Nova Ponente e Obereggen fino a passo Lavazè.   In valle è molto praticata anche la discesa con lo slittino: sono otto le piste predisposte per questa disciplina che permette di avventurarsi a grande velocità su tracciati bellissimi, anche in notturna. La pista da slittino di Obereggen, lunga 2,5 chilometri con partenza dalla malga Laner (raggiungibile con la cabinovia Ochsenweide), è percorribile ogni martedì, giovedì e venerdì sera, dalle 19 alle 22.   
Tra le migliori piste da slittino ci sono anche la pista  Hubertus , a Carezza, lunga più di un chilometro, facile e adatta anche ai bambini; la pista  Malga Lieg , di difficoltà medio alta, a  Nova Ponente ; la pista Lago Nero a Nova Levante e la pista  Traunwiesen  a Tires, anch’essa facile e adatta ai più piccoli. Per chi ama questa coinvolgente disciplina c’è un evento da non perdere: la 19esima edizione della Coppa del mondo di slittino dal 24 al 27 gennaio sulla pista naturale di Nova Ponente, ricco di gobbe e vertiginosi cambi di pendenza e di panorami mozzafiato sulle cime dolomitiche. 
La pista Obereggen non è l’unica illuminata anche di sera: a Nova Ponente si scia il martedì, il mercoledì e il giovedì dalle 20 alle 22. Anche la pista per slittini di Nova Levante, quella che arriva fino al parcheggio Planggn, è illuminata fino alle 22.30 ogni giovedì sera; infine, da Nova Levante a Carezza, il giovedì dalle 17 alle 22.30, si può salire sulla pista Laurino 1 fino alla malga Frommer e proseguire sulla pista Re Laurino fino al rifugio Fronza alle Coronelle. Dopo le discese ci si riunisce nei tanti locali  après ski , aperti fino a notte fonda tra cocktail e musica lounge.   
I comprensori regalano anche numerosi sentieri da percorrere a piedi o con le ciaspole attraverso boschi di conifere, pascoli, malghe e vallate dolomitiche. In particolare ogni martedì e ogni giovedì tra Carezza e Nova Ponente sono previsti tour gratuiti con le ciaspole, guidati da un istruttore. Fino al 17 marzo la località di  Tires al Catinaccio  diventa una meta di culto per gli appassionati delle passeggiate invernali alla scoperta di angoli nascosti e incontaminati in mezzo a paesaggi innevati, lontano dalle piste e dal caos. Per l’occasione è stato creato un pacchetto da 363 euro a persona, che comprende 3 o 7 pernottamenti in albergo, fino a 5 escursioni guidate sulle ciaspole, noleggio dell’attrezzatura (ciaspole, bastoni e gambali), una mobilcard, una cartina invernale, trattamenti wellness, pranzo al sacco e tè caldo per le escursioni e un servizio navetta da Bolzano. 
A questo proposito va ricordato che in Val d’Ega è possibile lasciare l’automobile in albergo e muoversi con navette e minibus grazie all’efficiente rete di servizi pubblici (gratuiti per chi è in possesso della  mobilcard Rosengarten Latemar  e  mobilcard Alto Adige , valida 3 o 7 giorni) e all’attenta politica ambientalista locale. La Val d’Ega con i suoi quattro comuni e i due comprensori sciistici, infatti, offre in 112 chilometri quadrati zone sciistiche energeticamente efficienti ed ecologicamente sostenibili, con misure innovative per il risparmio energetico e la produzione di energia da fonti rinnovabili.  
Tra le novità, per esempio, ci sono il sistema di teleriscaldamento a Obereggen, costruito nel 2007, che ha portato a un risparmio di gasolio e ha ridotto le emissioni di CO2 nell’ambiente e il nuovo bacino di raccolta dell’acqua a Carezza che è il più ecocompatibile nel suo genere. Dal 2009 anche l’elettricità per gli impianti di risalita e l’innevamento di Obereggen proviene da energia rinnovabile. Va anche ricordato che il comprensorio di Carezza con una media di 8 ore di sole al giorno in inverno è la zona sciistica più soleggiata dell’Alto Adige, motivo per cui il comprensorio sta creando per il risparmio energetico pannelli fotovoltaici, seggiovie solari e altri strumenti per l’innevamento delle piste.  
