#titolo Salute: 7 adolescenti su 10 bevono energy drink,7 litri/mese - Alimentazione - Salute e Benessere
     (ANSA) - ROMA, 6 MAR - Quasi sette adolescenti su dieci, il
68% in eta' 10-18 anni, consuma energy drink. Tra questi, circa
il 12% sono bevitori ''cronici'', con un consumo medio di sette
litri al mese, mentre il 12% risultano ''acuti'' consumatori. A
bere bevande energetiche anche i bambini, tra i tre e i dieci
anni con una media di 0,95 litri a settimana (quasi 4 litri al
mese), il 18% degli intervistati nell'ambito di un rapporto
pubblicato oggi dall'Efsa, l'Autorita' europea per la sicurezza
alimentare. 
  Per la prima volta, sottolinea l'Authority con sede a Parma,
lo studio raccoglie i dati relativi alle abitudini di consumo di
bevande 'energetiche' a livello europeo per gruppi specifici di
popolazione, compresi i bambini e gli adolescenti, con
l'obiettivo di valutare l'esposizione di queste categorie ai
principi attivi presenti in queste bevande, principalmente
caffeina, la taurina e il D-glucurono-y-lattone. Gli adulti che
optano per gli energy drink sono il 30%, tra questi circa il 12%
ne bevono regolarmente 4-5 giorni alla settimana o più, con un
consumo medio di 4,5 litri al mese. Circa il 52% degli adulti e
il 41% dei consumatori adolescenti ha dichiarato di consumare
bevande 'energetiche' mentre si accinge ad iniziare un'attività
sportiva.(ANSA).
