#titolo Comuni: Gaeta e Genova si incontrano in nome del mare - Nautica e Sport - Mare
  (ANSA) - GENOVA, 26 FEB - Il sindaco di Genova,  Marco Doria  e gli assessori Pino Boero e Francesco Oddone hanno ricevuto oggi a Palazzo Tursi il sindaco di Gaeta, Cosmo Mitrano e il presidente della Camera di Commercio di Latina, Vincenzo Zottola, che hanno colto l'occasione della trasferta a Genova per visitare anche il Museo del Mare, dove sono stati ricevuti dalla presidente del Mu.Ma, Maria Paola Profumo. 
Durante l'incontro è stata illustrata la sesta edizione dello Yacht Med Festival-Fiera Internazionale dell'Economia del Mare, in programma a Gaeta dal 20 al 28 aprile prossimi, ed è stato presentato il Museo del Mare che, nello stesso mese, verrà inaugurato nell'ex Caserma Cosenz, situata nella zona medievale della città laziale.     Nel porgere il benvenuto agli ospiti, il sindaco Doria ha sottolineato il valore che il Museo Galata riveste per Genova e ha espresso apprezzamento per il fatto che l'esperienza genovese ispiri analoghe iniziative. "Questo rapporto potrà contribuire ad estendere lo scambio turistico tra Genova e altre aree del Paese" ha detto. 
"Ô un onore poter presentare le nostre iniziative a Genova - ha spiegato Cosmo Mitrano -. La nostra visita tende a rafforzare i legami tra le nostre città, cercando di fare tesoro delle vostre competenze ed esperienze. In particolare, per quanto riguarda la futura gestione del nostro Museo del Mare, auspichiamo interscambi e collaborazioni gestionali e scientifiche."    Il presidente della Camera di Commercio di Latina Vincenzo Zottola ha osservato che  "lo Yacht Med Festival è un evento ideato nel 2007 e cresciuto  negli anni sino a diventare un vero e proprio punto di riferimento. Come ogni anno sarà caratterizzato da una regata".(ANSA).  
