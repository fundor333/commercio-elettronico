#titolo A caccia di stelle, in mezzo alla natura - Idee - In Viaggio
  (di Stefania Passarella) In viaggio alla ricerca di "cieli bui" . Non si tratta di andare in avanscoperta in città dove per effetto della crisi si tagliano i costi dell'illuminazione pubblica (ipotesi tra l'altro appena accantonata dal governo), ma di una pratica crescente di tantissimi turisti che in tutto il mondo si armano di sacco a pelo e magari anche di telescopio portatile per andare a caccia di stelle. Gli occhi dell'uomo impiegano circa 15-20 minuti per abituarsi al "buio pesto" ma quando ciò accade i cieli, preferibilmente freddi e necessariamente limpidi, hanno in serbo meraviglie da ammirare senza timbrare alcun biglietto: dal Portogallo alla Nuova Zelanda. 
Tra le associazioni che lottano per "preservare la notte" c'è la  International Dark-Sky Association  (IDA), organizzazione no profit che si prefigge di proteggere gli ecosistemi che dipendono dalla luce naturale e di tagliare gli sprechi di energia e l'inquinamento luminoso. L'Ong ha all'attivo tantissime iniziative nel mondo, di sensibilizzazione di governi e opinione pubblica, e promuove altresì vere e proprie  oasi del buio certificate . 
L'ultima ad ottenere il riconoscimento è stata a giugno la riserva di Aoraki Mackenzie in  Nuova Zelanda  che è la più grande al mondo con una superficie di oltre quattromila chilometri quadrati. I suoi cieli, ha sottolineato nel dare l'annuncio Bob Parks, direttore esecutivo dell'IDA, "sono quasi completamente liberi da inquinamento luminoso. È uno dei migliori siti per l'osservazione delle stelle al mondo". Una vasta area candidata allo stesso riconoscimento si trova nella foresta di Kielder nel nord della Gran Bretagna: oasi protetta di oltre mille chilometri quadrati. Nel sito già alberga un nutrito manipolo di astrofili e il suo osservatorio in quattro anni ha attirato 30 mila visitatori. In  Scozia  un sito già riconosciuto, considerato tra i più belli e bui d'Europa, è la foresta di Galoway ( www.scottishdarkskyobservatory.co.uk ), mentre altra destinazione 'certificata' è l'Exmoor National Park nelle contee inglesi di Devon e Somerset. Le altre  riserve del buio dell'IDA  sono quella di Mont Mégantic, nella regione canadese del  Quebec  e la NamibRand Nature Reserve africana in  Namibia . Sul sito web dell'Ong è possibile dare uno sguardo anche ai parchi e alle comunità nel mondo caratterizzate da cieli bui e "puliti" ( www.darksky.org ). 
In  Portogallo  c'è una regione che gli astro-turisti non possono perdere: è l'Alqueva, nell'Alentejo, il primo sito al mondo ad essere dichiarato  Starlight Tourism Destination  dalla fondazione Starlight con supporto di Unesco, Organizzazione mondiale del turismo e International Astronautical Congress ( www.starlight2007.net/tourism.htm ). Si tratta di un riconoscimento importante a luoghi che non solo sono caratterizzati da un'eccellente qualità del cielo stellato (senza inquinamento luminoso) ma sono anche ben attrezzati per accogliere turisti. In loco è possibile prendere in prestito telescopi e binocoli per le osservazioni e si può scegliere di farsi guidare da esperti. C'è anche un itinerario ad hoc che consente ai visitatori di praticare attività complementari a cavallo, a piedi, di degustare vini e osservare la natura. La "Dark sky reserve" di Alqueda si estende per tremila chilometri quadrati nei comuni di Alandroal, Barrancos, Moura, Mourao, Reguengos de Monsaraz e Portel ( www.turismoalqueva.pt  e  www.darkskyalqueva.com ). Altri due siti "Starlight" sono stati di recente nominati in  Spagna : si tratta della riserva della biosfera di La Riojia ( www.lariojaturismo.com ) e La Palma, isola delle Canarie. 
Per innamorarsi dell'emisfero australe un viaggio ideale è anche in  Sudafrica  che vanta non solo i Big Five della Savana ma anche del cielo: la Grande Galassia di Magellano (la più luminosa tra quelle vicine a noi), Alpha Centauri (la stella doppia più luminosa), Omega Centauri (l'insieme di stelle più grande e più luminoso) e la Croce del Sud (la costellazione più piccola ma più luminosa di tutte). Tanti i lodge e le riserve che offrono la possibilità di partecipare a safari notturni per l'osservazione delle stelle ( www.saao.ac.za  e  www.astronomysa.co.za ). 
Anche il  Cile  è un  paradiso dell'astro-turismo, in particolare nella parte settentrionale del Paese. Tra le località in cui ci sono agenzie che organizzano itinerari ad hoc ci sono La Serena, Vicuña, Elqui, Andacollo, Antofagasta, Iquique. Le Ande vanno bene tanto quanto il deserto di Atacama. Qui non a caso si trova l'Osservatorio Paranal che possiede il telescopio ottico più grande sul pianeta: il Very Large Telescope. ( www.turismoastronomico.cl )  
