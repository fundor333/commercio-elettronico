#titolo In Australia con tutta la famiglia - Nel Mondo - In Viaggio
  Australia non solo in luna di miele, ma anche per un viaggio insieme alla famiglia, con attrazioni e visite guidate adatte a tutti, grandi e piccoli in vacanza. Nel  Northern Territory , da Darwin ad Alice Springs ( mappa ), si moltiplicano  iniziative rivolte a viaggiatori di tutte le età : dalle visite al rettilario alla mini crociera sul fiume Adelaide con incontro ravvicinato con i coccodrilli, dai parchi naturali ai musei. 
Porta d'ingresso per scoprire la regione settentrionale del continente australiano è la città di  Darwin .  È famosa per la cucina di influenza asiatica, per la vivace vita notturna e per i mercati colorati ma può essere apprezzata anche in viaggio con bimbi al seguito. Una tappa che piacerà sicuramente ai più piccoli è l' Aquascene  al porto di Darwin, dove ci si può divertire a dar da mangiare a triglie, pesci gatto, orate, merluzzi e pesci pipistrello, solo per citarne alcuni, che arrivano fino in riva per effetto delle maree. É interessante imparare qualcosa in più sulla cultura aborigena, visitando il  Museo e Galleria d'Arte del Northern Territory  dove tra l'altro si può ammirare  Sweetheart , il coccodrillo marino lungo cinque metri e dal peso di 780 kg catturato negli anni Settanta e oggi impagliato. 
Per incontri 'ravvicinati' con la fauna locale, ma in ambiente controllato e sicuro, bisogna andare al  Darwin's Crocosaurus Cove  dove ci sono tartarughe e rettili (i bambini fino a tre anni non pagano ma ci sono sconti anche per due adulti più bambini). Un pomeriggio si può  visitare il George Brown, giardino botanico ricco di piante tropicali, dalle palme alle orchidee. Per le serate in famiglia un'opzione è passeggiare sul lungomare e magari fermarsi al  Deckchair Cinema : cinema all'aperto con poltroncine d'eccezione, le sedie a sdraio in spiaggia (possibile acquistare un biglietto 'famiglia' per due adulti più due bambini gratis). 
Da Darwin vengono organizzate  gite giornaliere verso le cosiddette “isole del sorriso”, le Tiwi, dove apprezzare l'artigianato e l'arte aborigena. Altra idea di gita 'fuori porta' è la  minicrociera   Jumping Crocodile  sul  fiume Adelaide : di solito coccodrilli anche di grosse dimensioni si avvicinano alla barca per ricevere il cibo e saltano per accaparrarsi l'esca (tenuta a debita distanza). Il  Parco naturale del Kakadu , patrimonio Unesco, è una tappa da mettere in conto: a tre ore d'auto da Darwin ci si immerge in una natura ancora più incontaminata, fatta di cascate e specchi d'acqua puntellati da ninfee. Con un tour guidato si visitano anche le pitture rupestri, alcune risalenti a 50mila anni fa. Il parco ospita 200 specie diverse di uccelli. Nei pressi di Darwin si trova il  Territory Wildlife Park  dove poter osservare mante giganti, coccodrilli, tartarughe. 
La parte meridionale del Northern Territory, il Red Centre, ruota intorno ad  Alice Springs  e ai panorami desertici. Se si viaggia con bambini la città si può visitare comodamente sui bus “hop on/hop off” con soste ad hoc. Come all' antica stazione del telegrafo  o alla  School of the Air , unica nel suo genere, che in pratica impartisce via radio lezioni d'istruzione elementare ai bimbi australiani che vivono in comunità o in zone particolarmente isolate. Esiste anche un luogo dove ascoltare direttamente dai piloti racconti e aneddoti di salvataggi in aree rurali: al  Royal Flying Doctor Service  che effettua questo servizio. Da  Anzac Hill  si ammira la città dall'alto e lo sguardo abbraccia anche la catena montuosa dei  MacDonnell Ranges . 
Pure Alice Springs riserva occasioni di incontri con la fauna locale: il  Reptile Centre  ospita oltre 100 specie di rettili, molte delle quali rare. Un'escursione in un'area naturalistica è sicuramente da fare alla volta del  Uluru/Ayers Rock , monolite di quasi 400 metri che domina il deserto, icona di un'esperienza down under, o al  Kata Tjuta , complesso roccioso imponente di pietra arenaria rossa. All' Alice Springs Desert Park  sono presenti educatori che spiegano ai bambini come si è formato il deserto, quali specie animali lo abitano e perfino come sopravvivere in un'area simile. Sorpresa a fine lezione: si osservano da vicino i  wallaby , piccoli canguri delle rocce, gli emu e alcune specie di rettili e uccelli. 
Ecco  qualche informazione utile . Il Northern Territory si raggiunge  in aereo dall'Italia con almeno due scali . Un itinerario è quello di  Quantas  via Londra e Singapore. Dalla città-Stato del sud-est asiatico si arriva a Darwin con 4 ore di volo. I tre aeroporti di Darwin, Uluru e Alice sono regolarmente collegati da voli interni, ma è possibile anche organizzare un itinerario interno su quattro ruote, noleggiando un fuoristrada. La regione è divisa climaticamente in due parti: nel  Top End  c'è un  clima tropicale  e due stagioni distinte, quella umida con i monsoni (da novembre ad aprile) e quella arida (da maggio a ottobre). Il  Red Centre  ha un  clima semi-arido : d'inverno (giugno-agosto) le temperature oscillano fra i tre e i 20 gradi centigradi. L'importante è partire sempre equipaggiati per eventuali brusche variazioni di temperatura  
