#titolo Italia esempio bonifica sicura siti nucleari - Nucleare - Ambiente&Energia
  ROMA - Bonifica dei siti nucleari e gestione in sicurezza dei rifiuti radioattivi. Questi i temi al centro del seminario internazionale, 'Nuclear decommissioning and low-level radioactive waste management - Italy and the international experience', organizzato da Sogin in collaborazione con la Nuclear energy agency, agenzia dell'Ocse. 
Nei prossimi 20 anni, la commissione Europea ha stimato che il settore della bonifica ambientale dei siti nucleari (89 centrali chiuse in Ue) avra' un valore di circa 80 miliardi di dollari. Ed e' anche prevista l'assunzione nel settore di almeno 10.000 tecnici altamente qualificati. In questo modo si sono confrontate le scelte ingegneristiche, le metodologie e le tecnologie adottate da Sogin con quelle dei maggiori Paesi europei. A Sogin, infatti, il convegno riconosce ''un prezioso patrimonio di competenze professionali ed elevate capacita' gestionali'', sia per l'impegno nell'innovazione tecnologica che nella promozione della 'cultura della sicurezza', attraverso la Scuola italiana di radioprotezione, sicurezza e ambiente. 
Nella relazione conclusiva si osserva che ''all'estero il lavoro che Sogin sta portando avanti e' conosciuto grazie all'attiva partecipazione dei suoi tecnici nei diversi organismi internazionali''. 
L'a.d. di Sogin, Giuseppe Nucci, ha rilevato ''la grande attenzione con la quale in Europa viene seguita l'esperienza italiana in questo settore. In vista dell'imminente apertura del mercato estero del decommissioning - ha proseguito Nucci - penso che la costituzione di un Consiglio scientifico, composto da esperti internazionali di altissimo livello, potra' essere un ulteriore stimolo per Sogin e per l'industria italiana''.  
