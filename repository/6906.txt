#titolo Murdoch in campo, mega spot Fox anti-Obama - Mondo
di Marcello Campo 
 WASHINGTON - Quando il gioco si fa duro, i duri cominciano a giocare. La celebre frase di John Belushi, alias Bluto, in Animal House, vale anche nella lotta per la Casa Bianca. Ora che la sfida tra Barack Obama e Mitt Romney entra nel vivo, Rupert Murdoch, il controverso tycoon australiano, fa sentire la sua voce a favore del candidato repubblicano. Questo peso massimo dei media Usa, già all'inizio delle primarie, nel suo primo cinguettio su twitter annunciò che faceva il tifo per Rick Santorum. E ora, la sua tv di famiglia, l'ultra-conservatrice Fox News, si lancia all'attacco di Obama e dei suoi 4 anni di amministrazione. Insomma, la rete più amata dal Tea Party, si mette l'elmetto e scende in campo con un video di 4 minuti che assomiglia moltissimo a uno spot elettorale. Tenera con Obama la Fox non è stata mai. Tuttavia sinora s'era limitata a editoriali acidi, commenti severi, ma sempre nei confini del giornalismo, ultra schierato in modo ostile al leader democratico, ma pur sempre nell'ambito della polemica politica. Ora invece la rete di Murdoch rompe ogni argine che separa l'informazione e la propaganda. 
 E apertamente, senza infingimenti, si scaglia contro Barack su tutta la linea. A partire dal titolo del video, la Fox prende in giro i famosi slogan di Barack come 'Hope' e 'Change'. E poi chiosa "Guardiamo indietro cos'é cambiato in questi ultimi 4 anni...". Il filmato, visibile sul blog di Ansa Usa www.potus2012.it, è un lungo elenco di accuse all'inquilino della Casa Bianca sulle sue promesse mancate, dalla riduzione del debito, al calo della disoccupazione, alla diffusione dei tristemente noti 'foodstamps', i buoni pasto per i più poveri. Quindi il boom del prezzo della benzina e persino il rincaro dei cibi. Il tutto accompagnato da una musica grave, ansiogena, da film dell'orrore, per spiegare che se gli States vivono ancora nell'incubo della crisi economica è tutta colpa di Obama. Nel frattempo, mentre il presidente è impegnato nel lancio di alcuni spot sui fallimenti di Mitt Romney, come governatore del Massachusetts, torna in auge Condoleeza Rice, la prima donna nera a guidare il Dipartimento di Stato. L'ex capo della diplomazia ai tempi di George W. Bush annuncia che è pronta ad appoggiare il candidato repubblicano nella sua corsa alla Casa Bianca. Una mossa che ha rilanciato le voci di una sua candidatura al posto di vicepresidente. Ma sono solo 'rumors'. Sinora Condi ha sempre negato fermamente di voler tornare a impegnarsi in politica.  
