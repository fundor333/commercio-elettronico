#titolo Concordia: calma in plancia, a 16 nodi contro scogli  - Crociere e Traghetti - Mare
   (ANSA) - FIRENZE, 8 GEN - "E vabbuò, amm'a à fà l'inchino al Giglio": il naufragio della nave da crociera  Costa Concordia  comincia con questa frase di  Francesco Schettino , il comandante, pronunciata già dopo aver salpato da Civitavecchia, una delle tappe nel Mediterraneo. Erano le 18.27 e circa tre ore dopo, alle 21.45 la nave urtò lo scoglio de Le Scole. La Costa Concordia impattò dopo aver navigato a 16 nodi di velocità, una velocità alta in mare, e appena, inutilmente, ritardata negli ultimi metri. 
 Dalla 'scatola nera' è emerso che nessuno si oppone alla 'rotta' ravvicinata all'isola impostata da Schettino. E in plancia c'é calma a parte la presenza di tre personaggi arrivati da pochi minuti, estranei alla navigazione, che stavano sulla porta: la ballerina moldava Domnica Cermotan, il direttore dell'hotel di bordo Manrico Giampedroni, il maitre Antonello Tievoli, gigliese di origine. Chiacchieravano fra loro, e forse disturbavano gli ufficiali. Mentre la nave si avvicina, Schettino impartisce ordini precisi, poi si accorge dello scoglio ma non lo può evitare. Da qui, dall'impatto, si scatena il caos. 
 La nave fu squarciata su un fianco per decine di metri, imbarcò acqua e i motori andarono fuori uso. "Madonna ch'aggio cumbinato", disse Schettino. Gli allarmi di bordo coprono le frasi ancora calme, ma poi gradatamente concitate con cui dalla plancia ci si accerta del danno, mentre il comandante tenta di far manovrare la nave con le macchine fuori uso e a bordo il panico coinvolge 4.229 persone, tra passeggeri e equipaggio. Alle 21.56 Schettino chiama il capo dell'unità di crisi Roberto Ferrarini dicendo: "Ho fatto un casino! Sono passato sotto al Giglio" e intanto si ordina di "chiudere le porte stagne". Il disastro è consumato, Schettino si informa con i suoi ufficiali e indugia a dare l'ordine di "abbandono nave". Il naufragio si esaurirà con l'adagiarsi della Costa Concordia davanti al porto dell'Isola, 32 vittime (due i corpi mai recuperati finora), migliaia di naufraghi.(ANSA).  
