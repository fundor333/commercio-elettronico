#titolo Porti: Mario Monti, Civitavecchia va sostenuto - Porti e Logistica - Mare
  (ANSA) - GENOVA, 28 GEN - ''Il porto di Civitavecchia e' un esempio positivo per il Paese, in termini di sviluppo e di crescita infrastrutturale, che deve essere sostenuto con la realizzazione dei collegamenti mancanti'': lo ha affermato oggi il Presidente del Consiglio, Mario Monti nell'incontro avuto oggi presso l'interporto di Orte con il Presidente dell'Autorità Portuale di Civitavecchia, Pasqualino Monti. 
Il premier si e' impegnato a sottoscrivere, in tempi brevissimi, un protocollo d'intesa con tutte le istituzioni interessate al completamento della superstrada Civitavecchia-Orte, definita dal Presidente del Consiglio ''una priorita' per il porto di Civitavecchia e per il centro Italia, una necessita' che il territorio merita di vedere realizzata e che il mercato richiede''. 
''Sono grato al Presidente - ha detto il presidente dell'Ap - per l'attenzione rivolta al nostro porto, dei cui risultati ha dimostrato di essere a conoscenza''. 
Domani, con il Sottosegretario alla Presidenza del Consiglio Antonio Catricalà, Pasqualino Monti definirà il contenuto del protocollo d'intesa determinante per accorciare i tempi di progettazione dell'opera. L'Ap di Civitavecchia si e' impegnata a stanziare 2 milioni di euro, insieme all'Anas (che mettera' 400mila euro e si avvarra' di propri tecnici) per la progettazione definitiva ed esecutiva dei 18 km mancanti da Monte Romano a Civitavecchia. I due enti nel frattempo hanno anche lanciato una 'call' europea per ottenere il co-finanziamento (parziale o completo) dell'Unione Europea. 
''L'invito a tutte le istituzioni come noi interessate a portare a termine questa opera così importante per lo sviluppo dell'intera area compresa tra Lazio e Umbria - ha concluso pasqualino Monti - e' quello di cogliere l'opportunita' offerta dal Protocollo d'Intesa di Palazzo Chigi e di definire in tempi brevi l'apporto che ciascuno potra' offrire per la copertura dei 240 milioni di euro necessari per ultimare la Trasversale, con notevole risparmio rispetto ai 780 milioni preventivati con il precedente progetto''.(ANSA).  
