#titolo Rinnovabili: Clini, conto termico non e' speculativo - Speciali ed Eventi - Ambiente&Energia
  RIMINI - Il conto termico predisposto dal Governo e' riferito ''soprattutto a piccoli e medi impianti con un potere intorno ai 500 kwh e tarato su famiglie, condomini e piccole imprese ed esclude, di per se', forme di speculazione finanziaria''. Lo ha detto, presentando il provvedimento nel corso degli Stati generali della Green Economy, il ministro dell'Ambiente Corrado Clini. 
Un intervento, ha aggiunto, ''tarato in maniera tale da consentire il pay-back dell'investimento per gli impianti, dalla contribuzione dell'incentivo che viene dato fino al 40% e dal risparmio che si ha dal consumo di gas''. 
Inoltre, ha proseguito il ministro, ''abbiamo modellato questi interventi in maniera tale da creare una filiera produttiva nel nostro paese di questi impianti e, nello stesso tempo, mettere in moto un sistema che, nell'arco di poco tempo, potrebbe sostenersi senza bisogno di incentivi''. 
Il conto termico, ha precisato Clini, prevede incentivi da ''700 milioni di euro per i privati, e 200 milioni per le pubbliche amministrazioni per tutto il tempo della durata degli incentivi stessi. Le risorse - ha concluso - saranno reperite sulla bolletta elettrice e bollette del gas per il tempo necessario''.  
