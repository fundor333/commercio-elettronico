#titolo Italiani sempre piu' 'amici' degli animali - Natura - Ambiente&Energia
  ROMA - Gli italiani non rinunciano, neanche in tempi di crisi, a prendersi cura di un animale domestico. Anzi, aumentano le persone che offrono un 'posto' a un quattro zampe (+13,6%). Piu' della meta' delle famiglie del nostro Paese, pari al 55,3%, ha in casa uno o piu' animali domestici; nel 2012 ci si fermava al 41,7%. 
Il piu' amato rimane il miglior amico dell'uomo, il cane. Questa l'istantanea scattata dal 'Rapporto Italia 2013' dell'Eurispes, nella parte dedicata agli animali domestici. L'animale piu' diffuso e' il cane, per il 55,6% degli italiani; al secondo posto il gatto (49,7%). Naturalmente, i quattro zampe sono curati e coccolati: il 46,7% di chi possiede un animale riesce a sopperire ai suoi bisogni con meno di 30 euro al mese; un terzo (32,7%) spende da 30 a 50 euro al mese; il 13,6% da 51 a 100 euro; infine il 4,9% li accudisce spendendo anche fino a 200 euro al mese, lo 0,7% arriva a 300, l'1,4% supera i 300 euro. 
La 'spesa' per l'alimentazione degli animali, per oltre la meta' (52,6%), si attesta sotto i 30 euro al mese. Ma c'e' anche chi spende 50 euro (31,6%) e chi supera questa cifra (15,35) arrivando, in alcuni casi, a spendere anche 300. Ogni anno la maggior parte di chi ha un animale domestico spende meno di 100 euro per veterinari e medicinali (63,8%), il 24,3% arriva a spenderne 200, il 7,7% fino a 300 euro, e il 4,2% anche di piu'.  
Della pulizia, la cosidetta toelettatura, se ne occupa personalmente il proprietario nel 65,2%; il 34,8% si rivolge a specialisti (quasi il 20% spende fino a 50 euro l'anno, ma nel 2,4% la cifra puo' arrivare oltre 150 euro). Per l'acquisto di gadget (abitini e collari), il 34,7% spende fino a 50 euro l'anno; la maggioranza (55,8%) ne fa a meno ma c'e' anche chi spende fino a 150 euro.  
