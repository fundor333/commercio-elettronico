#titolo AMBIENTE:OPERATORI SCANDINAVI IN VISITA ALTOPIANO DI NOVACCO - Turismo Calabria
     (ANSA) - COSENZA, 26 GIU - Cinquanta opinion leader 
scandinavi selezionati visiteranno, dal 30 settembre al 2 
ottobre prossimi, l'altopiano naturale di Novacco, nel comune di 
Saracena.    La delegazione e' composta da operatori del turismo sportivo, 
tra i quali giornalisti ed esperti. Duplice l'obiettivo della 
visita promossa dall'Amministrazione comunale: far conoscere la 
qualita' e la straordinarieta' del patrimonio montano del 
Pollino e far diventare gli stessi scandinavi ambasciatori di 
Saracena e della Calabria in Europa.    Altopiano naturale di grande impatto estetico con ampie 
superfici boschive, quello di Novacco e' un luogo ideale per chi 
ama camminare, sciare, andare in mountain bike, a cavallo e 
soffermarsi a contemplare il meraviglioso ambiente circostante. 
L'attrattiva e' data soprattutto dalla natura e da una serie di 
offerte che permettono di immergervisi e di apprezzarla.    Valorizzato dall'Amministrazione comunale con la 
realizzazione di strutture adibite a ristorazione e a 
pernottamento, oggi l'altopiano di Novacco e' piu' fruibile.    Il mese scorso, Saracena e' stata la capitale meridionale 
dell'orienteering, gara di orientamento che mette il concorrente 
a diretto contatto con la natura grazie a percorsi immersi nel 
verde e nei boschi. Tra gli organizzatori dell'iniziativa 
Gabriele Viale, responsabile nazionale Endas per la sezione 
orienteering e rappresentante, per l'area mediterranea, del 
''Park World Tour Association'' con sede in Svezia.    A fare da tramite tra l'Amministrazione e gli operatori 
scandinavi e' stato il campione mondiale di orienteering, J. 
Martensson. L'obiettivo ultimo della visita e' riuscire ad 
innescare dei processi di turismo legati allo sport nordico, 
come l'orienteering ma anche trekking e altri. (ANSA).
