#titolo Ghana - Mondiali Sudafrica
  Guidato dal serbo Milovan Rajevac, il Ghana si presenta alla fase finale dei Mondiali del Sudafrica con una squadra giovanissima, che si fonda sul gruppo che, ad ottobre dell'anno scorso, ha trionfato nel Mondiale Under 20, battendo in finale il Brasile, sia pure con l'ausilio dei calci di rigore. 
 
La nazionale di calcio del Ghana, meglio nota in patria come la squadra delle 'Black stars', si appresta a vivere la seconda esperienza ad un Mondiale, dopo il significativo cammino di Germania 2006, che si e' concluso negli ottavi con la sconfitta subita nel match contro il Brasile. I ghanesi sono reduci da una Coppa d'Africa disputata su eccellenti livelli e conclusa con un secondo posto alle spalle dell'Egitto, che si e' aggiudicato il trofeo del Continente nero per la terza volta consecutiva. 
 
Il secondo posto nel torneo continentale conferma la continuita' di questa squadra, dopo l'ottima impressione destata ai Mondiali di Germania, nel 2006. Adesso, il gruppo e' piu' maturo, visto che sono passati 4 anni da quell'esperienza, ed i calciatori ghanesi hanno assimilato nuove esperienze formative. A questo va aggiunta la crescita di nuove stelle: l'Under 17 ha vinto due Mondiali, l'Under 20 si e' messa in luce lo scorso anno in Egitto, con lo storico trionfo ai danni del Brasile. 
 
La Nazionale e' per lo piu' molto giovane, con diversi calciatori nati fra l'89 ed il '90. Otto dei campioni del mondo Under 20 sono stati trapiantati nella Nazionale maggiore e quattro di essi, Inkoom, Opoku, Ayew, Badu, sono titolari inamovibili. Il Ghana ha mostrato alla Coppa d'Africa una retroguardia davvero solida. A partire dal portiere Kingson che, se dovesse ripetersi su certi livelli, potrebbe essere scelto come miglior n. 1 del mondiale. Le 'stelle nere' sopperiscono alla mancanza d'esperienza con la perfezione degli automatismi, che permette loro di colpire (soprattutto sui calci piazzati) e poi di chiudersi in difesa, sfruttando i gol dell'unica punta Gyan. 
 
La maggior parte dei nazionali ghanesi gioca nei campionati esteri, per la maggior parte in squadre di modesta caratura (Granada, Twente, Fc Kuban), con l'eccezione di Michael Essien, centrocampista centrale del Chelsea, e di Sulley Muntari, anche lui centrocampista, ma in forza all'Inter. Essien viene considerato uno dei playmaker piu' forti del mondo, non a caso Roman Abramovich ha sborsato 40 milioni circa per portarlo a Stamford Bridge. Diverso il caso di Muntari, non certo titolare nella squadra di Mourinho, che gli preferisce colleghi del calibro di Cambiasso, Thiago Motta o Stankovic. 
 
Tradizionalmente il calcio del continente nero pecca in organizzazione, concentrazione difensiva, applicazione, preparazione atletica. Il Ghana sembra muoversi in questo solco, anche se la variabile impazzita puo' essere il fattore campo: si annuncia, infatti, un tifo davvero assordante per le squadre africane.  
Â   
