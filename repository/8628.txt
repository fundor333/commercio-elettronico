#titolo Cotechino e zampone superstar, +8% consumi - 
  ROMA - Un occhio al portafoglio e un occhio alla tradizione. Con la tendenza al risparmio e ai menu low cost, nel cenone di Capodanno e' boom per cotechini e zamponi che fanno registrare un aumento negli acquisti dell'8 per cento rispetto all'anno scorso, per un totale di circa 6 milioni di chili serviti in tavola. E' quanto stima la Coldiretti nel sottolineare che sulle tavole di quasi due italiani su tre (62 per cento) sara' presente il gustoso insaccato. Il rinnovato interesse per questi pregiati prodotti della salumeria ''made in Italy'' scaturisce da un ritorno dei piatti della tradizione ma anche - sottolinea la Coldiretti - dalle caratteristiche nutrizionali profondamente cambiate. Rispetto a venti anni fa i due insaccati simbolo del Capodanno hanno infatti oggi il 33 per cento di grassi in meno. Durante le festivita' di fine anno - precisa la Coldiretti - vengono fatti sparire dalle tavole circa il 90 per cento del totale della produzione nazionale. La preferenza degli italiani va ai cotechini il cui consumo in quantita' e' pari ad oltre il doppio di quello degli zamponi. La maggioranza della produzione nazionale - precisa la Coldiretti - e' certificata come Cotechino e Zampone di Modena IGP, riconoscibili dal caratteristico logo a cerchi concentrici gialli e blu con stelline dell'Unione Europea, ma si rileva anche una apprezzabile richiesta per cotechini e zamponi artigianali.Â   
