#titolo Mutilazioni genitali: Parlamento sollecita maggiore impegno Ue - Altre news - ANSA Europa
  BRUXELLES - L'Unione europea deve fare di piu' per lottare contro le  mutilazioni genitali femminili , adottando un chiaro piano d'azione con le necessarie risorse. E' l'appello lanciato oggi all'Europarlamento, dove Amnesty International ha organizzato una conferenza per richiamare l'attenzione su una pratica che ogni anno nel mondo mette in pericolo  180 mila donne .  
   
 ''Si tratta di una battaglia che conduciamo da molti anni, ma che non e' ancora finita: e' responsabilita' di tutti continuare la lotta sia nell'Ue che nel resto del mondo'', ha affermato la vicepresidente del Parlamento europeo, Isabelle Durant.     Nel contesto della  campagna di Amnesty International , questa sera a Bruxelles vengono svelate quattro creazioni artistiche contro le mutilazioni genitali. Le opere sono state realizzate, tra gli altri, dalla stilista italiana Ilaria Venturini Fendi.  
   
 Sul tema era intervenuta lo scorso giugno anche la plenaria del Parlamento europeo, che aveva approvato a stragrande maggioranza una risoluzione che chiedeva di  abolire la pratica a livello mondiale . L'appello era stato ripreso dalla Commissione Ue, che il 6 febbraio in una dichiarazione sottoscritta da numerosi commissari aveva rinnovato il suo impegno a ''sensibilizzare l'opinione pubblica mondiale'' e ''a sradicare questa pratica che viola i diritti delle donne e la loro integrita' fisica e mentale''. 
   
    
