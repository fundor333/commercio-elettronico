#titolo Capodanno con la crisi:  -17% vacanzieri, 8 su 10 in Italia - 
  ROMA - Sono circa 6,8 milioni gli italiani che trascorreranno il Capodanno fuori casa, con una riduzione stimata pari al 17 per cento rispetto allo scorso anno. E' quanto prevede la Coldiretti che sottolinea che restano in Italia piu' di otto italiani su dieci in vacanza, con una nota positiva per l'agriturismo che cresce in controtendenza del 4 per cento. Una scelta dettata dalla necessita' di ottimizzare il tempo disponibile e le disponibilita' economiche che - sostiene la Coldiretti - ha favorito vacanze flessibili e piu' la vicine a casa, anche per effetto del caro-benzina. Con il Capodanno salgono infatti a quattrocentomila i vacanzieri che - sottolinea la Coldiretti - hanno scelto l'agriturismo per le feste di fine anno con una permanenza media ridotta pero' a due/tre giorni e il boom delle prenotazioni last minute su internet o attraverso applicativi tablet con i quali e' ancora possibile trovare occasioni. La voglia di tranquillita' in un momento di turbolenza economica  spinge gli italiani - sottolinea la Coldiretti - a privilegiare le vacanze piu' vicine a casa con una maggiore flessibilita' nella programmazione.      La capacita' di mantenere inalterate le tradizioni enogastronomiche nel tempo e' - continua Coldiretti - la qualita' piu' apprezzata dagli ospiti degli agriturismi ma aumenta nel contempo la domanda di servizi innovativi per sportivi, nostalgici, curiosi e ambientalisti. Insieme a questo va crescendo anche l'abbinamento con il turismo d'arte.  
