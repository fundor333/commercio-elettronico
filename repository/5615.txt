#titolo Berlusconi: 'Più austerità porta più criminalità' - Politica
"Il nostro è paese solido e forte siamo la seconda economia dell'Eurogruppo, ma il segnale è preoccupante e mette a nudo una politica economica sbagliata, incurante della sicurezza dei cittadini. L'austerità ha fatto sì che la recessione portasse l'aumento della criminalità". Lo afferma Silvio Berlusconi a Studio Aperto. ''Lo dicono i dati del Viminale di oggi: i furti sono aumentati del 17%, gli scippi del 6% le truffe del 7% . Il confronto con l'anno precedente quando c'era il nostro governo sono un atto d'accusa per il cinismo del governo tecnico che diceva di voler salvare l'Italia e invece la impoveriva con le tasse mentre la criminalita' aumenta e gli arresti sono diminuiti e questo non depone a favore dell'operato dei tecnici''. 
 "La par condicio è una truffa, io l'ho chiamata imparcondicio perché si dà lo stesso spazio ai partiti piccoli come a quelli grandi e questo aumenta la frammentazione del voto. E non è un caso che quando abbiamo cerato di cambiare la legge a mettersi di traverso sono stati Fini e Casini. Noi vogliamo cambiare le regole e quando torneremo al governo agiremo di conseguenza", afferma il Cavaliere. 
 Con i moderati ''arriveremo ad un accordo con l'unica eccezione di Casini e Fini perche' i moderati sono dal 1948 maggioranza nel paese e a dividerli si fa un delitto imperdonabile. Chi ha in mente di votare Fini e Casini votasse per la sinistra di Vendola e Bersani'', dichiara Berlusconi a Studio Aperto parlando delle alleanza e dell'accordo per la nascita di una lista al Sud con una serie di ''movimenti sul territorio, una specie di Lega del sud''. 
 ''Faccio un appello accorato che rivolgo al popolo dei moderati perche' non si divida e non venga disperso il loro voto. Chi non si riconosce nella sinistra voti per il nostro movimento e per me che sono l'unico baluardo contro la sinistra e il suo carico di invidia del ceto medio e i suo carico di tasse sul ceto medio'', dice Berlusconi. 
 "Siamo al 23,6 per cento e noi di questo passo contiamo di arrivare al 40 per cento di voti. I signori della sinistra iniziano a preoccuparsi per davvero e noi siamo abbastanza certi di riuscire ad avere la maggioranza". Lo afferma Silvio Berlusconi in un collegamento telefonico con la festa di Nunzia De Girolamo, deputata del Pdl in corso a Benevento.  
