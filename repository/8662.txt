#titolo Portogallo: Cristiano Ronaldo - Le Stelle - Mondiali Sudafrica
  Reduce da un Europeo anonimo, ma anche dal secondo (amaro) posto ad  Euro 2004 e dal terzo dei Mondiali tedeschi, il Portogallo sogna da  protagonista anche se in panchina non ha piu' lo 'Sceriffo' Scolari. 
 Ai Mondiali sudafricani e' arrivato con un po' affanno, vincendo solo  una delle prime cinque partite delle qualificazioni; poi si e' ripreso  in tempo per piazzarsi al secondo posto nel girone e conquistare il  diritto al doppio spareggio contro una Bosnia mai cosi' ricca di  talento. E l'ha battuta con un complessivo 2-0 nonostante l'assenza in  entrambi i match dell'infortunato Cristiano Ronaldo. Ora il desiderio di  un altro Mondiale in pole-position passa di nuovo dai piedi del  calciatore piu' pagato del pianeta - e piu' desiderato dalle donne  stando ai sondaggi - che continua ad essere protagonista nonostante il  passaggio dalla Premier alla Liga. 
Il peso della cifra folle (96 milioni di euro) pagata da Florentino  Perez per portarlo al Real sembra non schiacciarlo (''dimostrero' che e'  stata una cifra ben spesa''). Il Portogallo chiede quindi alla sua  stella di risultare piu' efficace di quanto non gli sia riuscito due  anni fa nell'Europeo austro-svizzero, quando pero' era in condizione  fisiche precarie. 
 Ma il Portogallo, in cui continua a mancare la figura di un  centravanti di peso, non e' solo Cristiano Ronaldo. Accanto a lui si e'  ben inserito il brasiliano naturalizzato Liedson, mentre alle loro  spalle agisce un Deco per il quale il tempo sembra non passare, e che  sara' particolarmente stimolato dalla prospettiva della sfida contro il  suo Brasile: ''ci sono giocatori nella selezione di Dunga che hanno  fatto neppure la meta' di cio' che ho ottenuto io. Sarebbe stato normale  che nel Brasile avessi giocato io, che ho vinto tutto nel Porto ed ero  titolare nel Barcellona'', le sue parole. 
 Altro reparto di peso e' la difesa, dove il Portogallo possiede una  delle migliori coppie di difensori centrali del mondo, quella composta  dai brasiliani naturalizzati Bruno Alves e Pepe. Quest'ultimo si e'  gravemente infortunato ad un ginocchio giocando con il Real Madrid nei  mesi scorsi, ma dovrebbe fare in tempo a recuperare per il Sudafrica, e  in ogni caso il ct Quieroz (artefice di quel Portogallo della  'generazione d'oro' dei Figo, Joao Pinto, Rui Costa e Couto che vinse  due Mondiali under 20) puo' contare su ottimi rincalzi come il versatile  Rolando e Ricardo Carvalho. 
 Rimane l'incognita di un girone difficile come quello in cui sono  stati inseriti i portoghesi, ma Quieroz rimane fiducioso, ''perche' noi  siamo sulla strada giusta e non mi rimane che pregare che non si faccia  male nessuno dei miei - le parole del ct portoghese - Dunga ha piu' di  400 giocatori fra cui poter scegliere, io no. La Costa d'Avorio? La  temiamo, ma anche loro sanno che con noi devono stare attenti''. 
 Intanto e' andata male (squadra uscita dal campo dopo essere stata  sonoramente fischiata, nonostante il successo per 2-0) la 'prova  generale' contro la Cina, scelta dal ct perche' simile alla Corea del  Nord che sara' avversaria al Mondiale. C'e' da fare gli scongiuri?  Queiroz sorride e rimane fiducioso, il suo Portogallo puo' arrivare  lontano come quello di Scolari. 
Â   
