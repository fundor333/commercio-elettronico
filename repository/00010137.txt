#titolo Record su Rotta dell'Oro, Tridente al top anche sul mare - Motori
  ROMA - Non poteva andare diversamente per uno skipper abituato, sulla terraferma, a guidare una Maserati Gran Cabrio: Giovanni Soldini assieme al suo equipaggio composto da otto uomini ha polverizzato il record per navigare a vela da New York a San Francisco passando per Capo Horn, la cosiddetta Rotta dell'Oro.     Lo scafo VOR 70 Maserati ha impiegato per circumnavigare le due Americhe 'solo' 47 giorni, 42 minuti e 29 secondi, migliorando di ben 10 giorni il precedente primato detenuto nella categoria monoscafi da Yves Parlier che a bordo di Aquitaine Innovations aveva impiegato sulla stessa rotta 57 giorni, 3 ore e 2 minuti.     Dopo essere partiti a bordo di Maserati il 31 dicembre 2012 alle ore 17 49 30'' GMT da New York, Soldini e il suo equipaggio sono passati sotto al traguardo - rappresentato dal Golden Gate Bridge di San Friancisco - lo scorso 16 febbraio alle ore 18 31 59'' GMT. 
''Siamo felici - ha detto appena a terra Giovanni Soldini - perche' quello sulla Rotta dell'Oro e' un record storico, importantissimo e particolarmente impegnativo che ora porta i colori della bandiera italiana. Maserati si e' dimostrata una barca potente, veloce, tecnologica e molto affidabile''.     Le 13.225 miglia che separano via mare New York da San Francisco, passando per Capo Horn, sono una rotta storica, ampiamente percorsa dai clipper impegnati nella Corsa all'Oro dalla seconda meta' dell'Ottocento in poi. Su tutti svetto' il nome di Flying Cloud, eccezionale vascello uscito dai cantieri di Boston, che nel 1854 raggiunse San Francisco in 89 giorni e 8 ore, record rimasto imbattuto per piu' di 130 anni.     Solo nel 1989 il 60 piedi Thursday's Child di Warren Luhrs entro' a San Francisco dopo 80 giorni e 20 ore. Nel 1994, Isabelle Autissier a bordo di Ecureuil Poitou impiego' 62 giorni e 5 ore.E nel 1998 Yves Parlier a bordo di Aquitaine Innovations scese a 57 giorni, 3 ore, 2 minuti fissando il riferimento per l'impresa del VOR 70 Maserati.  
