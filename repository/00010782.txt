#titolo Negozi a S.Pietro, saldi gadget Papa fino al 27/2 - Diario Vaticano
Chi vuole fare affari d'oro nell'acquistare gadget, rosari, medagliette, portachiavi con l'immagine di Papa Benedetto XVI deve approfittare di questi giorni che intercorrono alle sue dimissioni: molti negozi di via della Conciliazioni e nel dedalo di stradine che circondano la citta' vaticana, infatti, fanno sconti.    ''Dobbiamo cercare di vendere la merce con l'immagine di Benedetto XVI - spiega un commerciante - a prezzi piu' bassi perche' dalle prossime settimane pellegrini e turisti chiederanno gli oggetti, e ricordi, con l'immagine del nuovo Papa''. 
 Alcuni oggetti saranno addirittura destinati alla resa, come un calendario 2014 con la foto di Benedetto XVI, esposto in vetrina in bella mostra in via della Conciliazione. Chi pensava tra i rivenditori di essere stato molto furbo a stampare calendari per i prossimi due-tre anni e battere cosi' la concorrenza, ci ha invece rimesso. L'obiettivo iniziale era quello di approfittare dei turisti stranieri che una volta a Roma, nella loro vita, comprano di tutto e di piu' sapendo che difficilmente torneranno e che accadra' dopo parecchi anni.    ''Per i calendari - spiega un commesso - non c'e' problema perche' le case produttrici se li riprenderanno indietro. 
 Ma per altri oggetti e' molto piu' difficile, perche' il rapporto di vendita, anche negli ultimi anni, e' sempre lo stesso: su 10 oggetti, 8 sono di Giovanni Paolo II e 2 sono di Benedetto XVI. Quindi aspettiamo il nuovo Papa per incrementare gli affari che in questi giorni sono davvero fermi per questa brutta crisi economica''. 
 C'e' chi a Borgo Pio si e' bene organizzato ed invece di fare saldi dal 28 febbraio vendera' allo stesso prezzo gli stessi oggetti aggiungendo una scritta con la data di fine pontificato.    Anche tra i 'madonnari' c'e' chi si lamenta della concorrenza cinese: ''Pensi vendono 12 rosari a 10 euro - dice sconsolato un commerciante - praticamente li vendono a meno di quanto io riesca ad acquistarli perche' qui da noi ci sono soltanto prodotti italiani''. 
 Ma anche tra i commercianti c'e' chi dissente su questa politica degli affari, soprattutto in piazza della Citta' Leonina, dove Ratzinger viveva quando era ancora cardinale, ''no, da noi niente saldi - sottolinea quasi sdegnata la proprietaria di un negozio - non sarebbe serio, e' una questione di professionalita'. E poi un Papa che se ne va e' una rarita', i suoi gadget con il tempo diventeranno una sorta di reliquia. Pensi che noi vendiamo ancora oggetti di Giovanni XXIII che non vengono piu' prodotti e non tutti li hanno''.Â   
