#titolo Consiglio d'Europa: Usa entrano in Commissione di Venezia - Politica estera, sicurezza e difesa - ANSA Europa
     (ANSA) - STRASBURGO, 13 FEB - Gli Stati Uniti sono diventati
oggi il 59/o Stato membro della Commissione di Venezia, l'organo
di esperti in materia costituzionale del Consiglio d'Europa. Il
Comitato dei ministri dell'organizzazione paneuropea ha accolto
questa mattina la richiesta di Washington di passare da semplice
Stato osservatore a membro effettivo della Commissione.    ''Questo nuovo status accrescera' l'abilita' degli Stati
Uniti di sostenere con maggiore vigore gli sforzi di riforma dei
paesi mediorientali e del Nord Africa, come anche quelli delle
giovani democrazie di alcuni Stati europei'' si legge in una
nota del consolato generale degli Stati Uniti di Strasburgo.    Mentre il segretario esecutivo della Commissione di Venezia,
Thomas Markert, ritiene che il cambiamento di status degli Stati
Uniti ''portera' alcuni paesi a dare maggiore peso alle opinioni
espresse dalla Commissione e questo dovrebbe tradursi in una
maggiore efficienza nell'implementazione delle raccomandazioni
espresse da questo organismo''.    Gli Stati Uniti sono diventati membri osservatori della
Commissione di Venezia nel 1991, un anno dopo la nascita
dell'organismo. (ANSA).
