#titolo Renzi: 'Niente cambi per le regole delle primarie' - Politica
"Io ho fiducia in Bersani, le regole non saranno cambiate". Così Matteo Renzi risponde a chi gli domanda se non tema che nel Pd possa essere ostacolata la sua candidatura alle primarie. Il sindaco di Firenze, a margine di un comizio a Varese, ricorda che finora le regole delle primarie sono andate bene a tutti. E poi, conclude, "non si ferma il vento con le mani: c'è un'energia nel Paese che ha desiderio profondo di cambiamento, e penso sia naturale che il Pd l'accolga". 
 'MONTI CI HA RIDATO PRESTIGIO MA NON SPERANZA' -  "Il governo Monti ci ha ridato prestigio ma non la speranza", afferma Renzi dal palco della tappa varesina del suo tour. "Governare - ha aggiunto - non significa fare la lista della spesa". 
 'BASTA CON LA SINDROME DEI BOBBISTI GIAMAICANI' -  Evoca quella che può apparire la 'sindrome dei bobbisti giamaicani', Matteo Renzi, per descrivere l'atteggiamento che il centrosinistra ha di fronte alle sfide elettorali. "Questa cosa dei bobbisti giamaicani - sostiene il sindaco di Firenze dal palco di Varese - che correvano solo per partecipare ce l'ha un po' tutto il centrosinistra: anche a Roma i nostri vanno ma non sembrano interessati a vincere". E se poi perdono, aggiunge, "parte un coro bulgaro di piagnistei". "Noi partecipiamo per vincere", garantisce Renzi parlando dell'Italia e del Nord in particolare. 
 'RECUPERARE VOTI LEGHISTI DELUSI' -  "La Lega ha tradito la fiducia di chi chiedeva federalismo e pulizia", afferma Renzi, ribadendo di puntare a recuperare il voto dei delusi del centro-destra. "Li facciamo andare a ingrossare le fila degli astenuti - dice - o cerchiamo di portarli con noi?". "A sinistra - afferma Renzi intervenendo alla Fiera di Bergamo - c'è anche chi dice che uno che ha votato per il centro-destra alle scorse elezioni non può votare per noi, come in una sorta di 'salta-giro'. Ma se noi non cerchiamo di recuperare parte di quei voti noi perdiamo". 
 'VASTO? FINITO TEMPO ALLEANZE TRA SEGRETARI' -  "Io guido una maggioranza dove Idv e Sel sono parte della coalizione ma è finito il tempo in cui le alleanze si fanno tra segretari di partito che, facendo una foto insieme, pensano di risolvere i problemi del Paese", sottolinea il sindaco di Firenze. 
 PER RENZI A VARESE SLOGAN 'ADESSO!' IN DIALETTO -  Nella sua tappa varesina del tour in camper per le primarie del centrosinistra, Matteo Renzi ha ricevuto in dono da alcuni simpatizzanti una maglietta bianca in cui lo slogan 'Adesso!' è stato tradotto nel dialetto locale. 'A l'é ul mument!', è insomma il momento adesso, hanno scritto i varesini. E il sindaco di Firenze ha mostrato di gradire l'omaggio, tanto da citarlo come un buon segnale di entusiasmo dal palco del cinema Politeama particolarmente affollato.  
