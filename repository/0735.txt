#titolo Energia:Festival entra nel vivo,innovazione e futuro 'verde' - Speciali ed Eventi - Ambiente&Energia
  Dalle citta' del futuro ai segreti della bolletta, e' entrato nel vivo il Festival dell'energia che animera' il centro storico di Perugia fino al 17 giugno. In primo piano c'e' l'obiettivo di sempre: spiegarla, questa energia, per renderla masticabile a tutti. 
   
 Tra rinnovabili e innovazione, mercato e concorrenza e bollette piu' chiare e facili da leggere, la kermesse energetica (promossa da Aris in partnership con Federutility) tenta di portarci a vedere oltre l'attuale situazione e farci dare una sbirciatina all'economia 'verde', quella che avremo, per ripartire. L'Authority per l'energia elettrica e il gas ha scelto il Festival per lanciare l'operazione 'bolletta spiegata': un'iniziativa che da lunedi' consentira' a tutti gli utenti di conoscere i dettagli delle proprie bollette (componenti come servizi di vendita cioe' l'energia, servizi di rete, trasporto e distribuzione, oneri generali di sistema e le imposte) sul sito dell'Autorita', seguendo un percorso semplice, due pulsanti su cui cliccare 'la mia bolletta', potra' sapere quello che paga e perche', sia per la luce che per il gas. 
   
 In apertura il ministro dello Sviluppo economico  Corrado Passera  ha annunciato 200 miliardi di investimenti nel settore per i prossimi 8 anni con attenzione sia alle reti elettriche che di gas che all'estrazione di idrocarburi e ai rigassificatori, oltre che nella green economy. ''L'efficienza energetica - ha osservato  Guido Bortoni , presidente dell'Authority per l'energia elettrica e il gas - e' la strada da seguire, ed e' anche quella piu' virtuosa dal punto di vista dell'energia. E in Italia possiamo fare molto''. Il nucleare, ha affermato poi Bortoni, dopo l'esito del referendum ''va messo sotto la rubrica della ricerca e dell'innovazione'', oggi ''puntiamo sulla sotenibilita'''. 
   
 Punto di riferimento per la 'nuova' energia sara' la citta', per la quale bisogna pensare a una ''riqualificazione e a un riuso'', come ha ricordato il sindaco di Perugia  Wladimiro Boccali . E poi, dal punto di vista antropologico, Marc Auge' parlando di citta' del futuro, dove la parola d'ordine sara' 'smart'. Federutility ha invece parlato della bolletta energetica e della difficolta' di lettura: in bolletta bisogna mettere le parole giuste - ha detto  Adolfo Speziani , direttore generale di Federutility - ''bisogna mettere quello che il cliente vuole trovare''. E poi in bolletta ''dovrebbe essere spiegato anche come posso risparmiare''.  
