#titolo Tour Eiffel, il biglietto si fa nel sottosuolo - In Viaggio
  Stop alle interminabili file d'attesa, sotto la pioggia o nel gelo, ai piedi della Tour Eiffel: il comune di Parigi sta pensando di trasferire nel sottosuolo la biglietteria del suo monumento simbolo della città, tra i più visitati al mondo, in uno spazio più accogliente e soprattutto "intelligente".     Il quotidiano Le Parisien afferma di essere a conoscenza di un progetto per "la riorganizzazione dell'accesso e del sottosuolo". 
 Il costo dei lavori potrebbe elevarsi a "centinaia di milioni di euro". Lo studio "tecnico e finanziario" del progetto, costato 254.000 euro, è stato affidato all'Agenzia Marsh che ha sede nel quartiere parigino della Defense.      Secondo le informazioni del giornale il progetto prevede la realizzazione di una grande hall per l'accoglienza dei visitatori, ottenuta scavando un piano sotto la torre: oltre alla biglietteria (che attualmente si trova ai piedi della torre) in questo nuovo spazio ci saranno negozi di souvenir, ristoranti, un museo della Tour Eiffel, stand per l'affitto delle audioguide e un deposito bagagli.  
 "La Tour Eiffel in origine era stata costruita per accogliere fino a 500.000 visitatori e ne ospita oggi 7 milioni - spiega Jean-Bernard Bros, assessore al turismo del comune di Parigi e presidente della Società che ha in gestione la torre (Sete) - : non possiamo eliminare del tutto le file d'attesa ma il nostro scopo è di renderle più piacevoli e intelligenti".     
 Sul modello dell'Empire State Building di New York, animazioni e filmati sul monumento e la sua storia potrebbero essere proiettati su alcuni schermi disposti nella futura hall sotterranea per distrarre i visitatori in coda per il biglietto o per l'ascensore. Inoltre, continua Bros, "vogliamo creare degli spazi di ristoro e per gli acquisti per accompagnare il visitatore anche dopo la visita del monumento. I nuovi ricavi permetteranno di ammortizzare il costo dei lavori".     
 A rendere particolarmente suscettibili i turisti della Torre Eiffel nell'ultimo anno è in particolare il fatto che dallo scorso marzo due dei tre ascensori che portano in cima al monumento sono rimasti fuori uso, causando file d'attesa di tre ore. Tra le cause c'erano i lavori di ripristino nell'ala ovest, che ha riaperto solo recentemente, e i lavori di manutenzione dell'ascensore nell'ala nord che aveva fatto una caduta di quindici metri nel vuoto durante un controllo tecnico. (ANSA). 
    
