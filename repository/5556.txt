#titolo CAPITALE CULTURA: PRONTI I RISULTATI DEL WORKSHOP EUREGIO - Qualit√° Alto Adige
 
     (ANSA) - BOLZANO, 21 FEB - Una rete transfrontaliera
dell'arte contemporanea, la promozione della letteratura
attraverso programmi ''Writer in residence'', una piattaforma
per iniziative musicali: sono molte le proposte di
coinvolgimento dell'Euregio nella candidatura a Capitale della
cultura 2019 discusse nello specifico workshop a fine gennaio e
ora formalizzate organicamente.
   Le maggiori istituzioni culturali di Alto Adige, Tirolo e
Trentino si erano date appuntamento a fine gennaio a Bolzano per
animare il cosiddetto ''workshop Euregio'', una serie di tavoli
di lavoro per promuovere la candidatura dell'Alto Adige con
Venezia e il Nordest a Capitale europea della cultura 2019. Sono
ora disponibili i risultati dell'impegno dei 10 gruppi di
lavoro: ''Fondamentalmente si auspica maggiore collaborazione e
lavoro di rete, scambio e utilizzo dei moderni mezzi di
comunicazione nell'epoca digitale'', sottolinea la segretaria
generale dell'Euregio, Birgit Oberkofler. Ma non mancano
ovviamente molte proposte concrete: un servizio di coordinamento
nel settore culturale, maggiore cooperazione tra i Festival
delle singole Province, una attenzione particolare al turismo
culturale e anche l'elaborazione di un portale congiunto per i
settori culturale e museale. Tra i suggerimenti dell'Euregio
figurano anche una piattaforma di comunicazione per le
iniziative musicali e l'estensione a tutta l'Euroregione (quindi
anche a Trentino e Tirolo) della ''museummobilcard'' che ha
riscosso grande successo in Alto Adige.(ANSA).
           

 
