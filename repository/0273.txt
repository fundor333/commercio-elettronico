#titolo Make up globalizzato, labbra rosa e cosmetici da mangiare - Estetica - Salute e Benessere
     (ANSA) - BOLOGNA, 7 MAR - Make up green, naturale e dai colori
trasparenti ed opachi. Prodotti di bellezza per la societa'
liquida che vuole donne eteree, con grande mescolanza di
abitudini e culture cosmetiche. Cosmetici, perfino, da mangiare. Questi i trend della bellezza 2013, anticipati oggi alla fiera
di Bologna per il Cosmopack, la fiera internazionale dei
packaging cosmetici che anticipa di un giorno l'inaugurazione
del Cosmoprof, la kermesse della bellezza made in Italy, dall'8
all'11 marzo. ''Quest'anno abbiamo destinato il 15% in piu' di
superficie fieristica all'area dedicata al packaging rispetto
allo scorso anno, con 12.000 metri quadrati di spazi riservati e
330 operatori che arrivano da tutto il mondo'' sottolinea il
Presidente di Bolognafiere, Duccio Campagnoli. In questa area e'
stata anche messa a punto una vera e propria fabbrica di
rossetti che oggi inizia a produrre 5.000 lipstick che verranno
distribuiti durante il Cosmopack. ''Per il trucco si assiste ad
un ritorno all'impiego di ingredienti naturali come le cere
vegetali purificate al posto delle sostanze di sintesi. In primo
piano ritorna la bocca, di nuovo rosata. Basta con i colori
scuri e con i lucidalabbra, le nuances della primavera saranno
opache'' sentenzia Giuseppina Viscardi, cosmetologa e biologa,
consulente formulazioni per alcune industrie italiane ed estere. ''Oggi si fondono paste di trattamento che agiscono come
curative per le labbra secche a colori di lunga durata, si
arriva a formulare rossetti che superano le 10 ore di tenuta''. Al Cosmopack si discute anche di innovazione delle formule e
tendenze per lo skincare. Spiega Mauro Ferraresi, docente di
sociologia dei consumi all'universita' Iulm di Milano, autore di
una ricerca per Sinerga, impresa italiana di materie prime
vendute in oltre 20 paesi nel mondo, presentata oggi al
Cosmopack a Bologna. ''Nell'ambito della cura della pelle le
tendenze oggi mescolano abitudini, gusti e culture per
illuminare la pelle a prescindere dal suo colore. Il bisogno
moderno di pulizia e di purezza femminile dipende da una
spiccata fragilita' acquisita nella societa' moderna, definita
percio' liquida. Le donne hanno voglia di alleggerire la vita e
l'immagine. Cio' si riflette sul grande successo di prodotti
sbiancanti e illuminanti. I colori della pelle e dei capelli si
fondono e si confondono nella globalizzazione del mondo. Acconciature africane ed asiatiche su visi occidentali o i nuovi
ingredienti che arrivano alla Corea e dall'Asia per il mercato
mondiale.  Infine nuovi prodotti  polisensoriali che si possono
perfino mangiare, come le nuove creme per il corpo commestibili,
dette Marshmallow, e una vasta offerta di materie prime
commestibili a base di mandorle, latte e miele''. 
(ANSA).
