#titolo Quote rosa: Ue, sale numero donne in cda, Italia balzo +4,9% - Economia e lavoro - ANSA Europa
     (ANSA) - BRUXELLES, 25 GEN - ''La pressione normativa
funziona: provare per credere''. Lo assicura la vicepresidente
della Commissione Ue Viviane Reding, che ha reso noti i primi
risultati parziali sul numero di donne nei cda, salite nell'Ue
al 15,8% contro il 13,7% del gennaio di un anno fa. E l'Italia,
che insieme alla Francia ha gia' introdotto a livello nazionale
le norme sulle quote rosa, si registra il balzo maggiore: +4,9%
rispetto a un anno fa, per un totale dell'11% di donne nei
consigli d'amministrazione. Record anche in Francia, dove le
donne che siedono nei cda delle prima 40 societa' quotate alla
borsa di Parigi sono attualmente il 25%, con un aumento del 2,8%
in soli 10 mesi, tra il gennaio e l'ottobre 2012. Nei 27 le
amministratrici non esecutive sono in media il 17% (contro il
15% di gennaio 2012) e quelle esecutive il 10% (contro l'8,9%),
e l'aumento interessa tutti gli stati membri tranne Bulgaria,
Polonia e Irlanda. Il primo e' l'unico paese a registrare un
calo sensibile di donne nei cda (-4%), mentre negli altri due la
situazione e' rimasta invariata (rispettivamente al 12% e 9%). ''L'esempio di paesi come Belgio, Francia e Italia, dove le
misure legislative introdotte di recente cominciano a dare i
primi frutti, dimostra inequivocabilmente la validita' di un
intervento normativo limitato nel tempo'', ha sottolineato la
Reding. La proposta di direttiva Ue presentata a novembre dalla
Commissione, che deve ancora passare al vaglio di Consiglio e
Parlamento europei, secondo la commissaria ''spingera' le
imprese a sfruttare i talenti esistenti e permettera' di
promuovere l'equilibrio di genere in tutti i vertici aziendali
al'interno del mercato interno''.(ANSA).
