#titolo L'esercizio fisico regala senso felicita' nel tempo - Stili di vita - Salute e Benessere
  WASHINGTON - L'esercizio fisico induce sensazioni di benessere e di vera e propria felicita' in chi lo pratica non solo a breve termine come sinora ritenuto, ma addirittura per anni. Lo rivela uno studio canadese durato ben 15 anni, durante i quali i ricercatori hanno esaminato e comparato  ogni due anni il livello di attivita' fisica e di felicita' delle persone coinvolte. 
Pubblicato sull'American Journal of Epidemiology, il rapporto suggerisce che l'esercizio contrasta l'atrofia cerebrale induce cambiamenti neurologici che influenzano l'umore per anni. 
Basandosi su otto ''Indagini sulla salute della popolazione'', gli studiosi volevano verificare se il piu' alto livello di felicita' usualmente riportato da chi fa ginnastica era relativo semplicemente al fatto che questo tipo di persone sono usualmente piu' sane. Ma i risultati hanno contraddetto questa ipotesi. 
Essere fisicamente attivi e' risultato associato a probabilita' piu' alte dell'85% di essere felici rispetto a quelle rilevate all'inizio dello studio. Ma tra i 'felici', il 49% di coloro i quali erano inattivi all'avvio dell'indagine sono risultati infelici due anni dopo, ed il 45% hanno espresso lo stesso senso di malessere esistenziale quattro anni dopo. 
Al contrario le persone che da inattive sono diventate fisicamente attive regolarmente hanno evidenziato sensazioni di felicita' sia due che a distanza di quattro anni.  
