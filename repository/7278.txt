#titolo Vela: scafo prototipo Volvo Ocean 65 in viaggio verso UK - Nautica e Sport - Mare
  (ANSA) - BERGAMO, 8 MAR - Lascia oggi l'Italia, destinazione Regno Unito, lo scafo numero uno del Volvo Ocean 65, la nuova barca monotipo progettata per le prossime due edizioni della Volvo Ocean Race, il giro del mondo a vela a tappe e in equipaggio. Dopo oltre sette settimane di lavoro, il primo scafo esce dal cantiere Persico Marine di Nemro, in provincia di Bergamo, per raggiungere il cantiere Green Marine nel Regno Unito, dove verranno svolti i lavori di assemblaggio delle varie componenti. 
Le prossime due edizioni della regata si correranno infatti con delle nuove barche ad alte prestazioni, i monotipi Volvo Ocean 65, progettati dallo studio Farr Yacht Design e costruiti da un consorzio di cantieri nel Regno Unito, in Francia, Italia e Svizzera. Fra questi l'italiano Persico Marine. Caricato su un carrello trainato da un camion Volvo, lo scafo viaggera' attraverso l'Europa durante le ore notturne con un convoglio eccezionale. Attraversera' l'Austria, la Germania e raggiungera' l'Olanda dove, nel porto di Hook, verra' imbarcato su un traghetto diretto a Harwich nel Regno Unito. L'arrivo al cantiere Green Marine e' previsto il 13 o 14 marzo. La prossima edizione della Volvo Ocean Race partira' nell'autunno 2014 e sara' la dodicesima della storia quarantennale della regata. 
(ANSA).  
