#titolo Ford: Mondeo, Fiesta e EcoSport, le novita' a salone Parigi - Prove  e Novità - Motori
  ROMA - Tante anteprime europee per Ford che a Parigi e' presente con nuove versioni di auto e veicoli commerciali. Da Mondeo a Fiesta, modelli piu' noti, fino ad arrivare al nuovo suv compatto EcoSport e al Tourneo Connect, la casa automobilistica propone al pubblico del Vecchio Continente una ampia 'fetta' di quella che sara' la nuova gamma entro il 2017. 
I riflettori del salone sono puntati sulla nuova Mondeo, primo modello costruito sulla base della nuova piattaforma globale Ford per il segmento C/D. Il comfort della Mondeo e' garantito da nuove  sospensioni posteriori con design integral link, sedili con funzione massaggio, volante riscaldato e  a regolazione elettrica con memoria. Offerta nelle varianti a 4 e 5 porte, nonché wagon, ha a disposizione una ampia dotazione di tecnologie innovative, come l'Advanced Active Park Assist, il primo sistema Ford di parcheggio semiautomatico che supporta anche le manovre di parcheggio perpendicolare a pettine, oltre a quelle in parallelo. A bordo della Mondeo arriveranno anche le cinture di sicurezza posteriori con airbag integrato, il tetto panoramico elettrico a scomparsa, i fari a luce adattiva completamente a LED, e il sistema SYNC con interfaccia MyFord Touch.   Sotto il cofano e' disponibile il motore a benzina EcoBoost 1.0, il Motore dell'Anno 2012, e sarà offerta anche una variante ECOnetic Tecnology con motore diesel 1.6.       Fiesta 'campionessa' di emissioni, invece, con una gamma di sette propulsori capaci di emettere meno di 100 g/km di CO2. In particolare, il motore EcoBoost 1.0 arriva anche a bordo della Fiesta in versioni da 100 e 125 cavalli, mentre debutta un tre cilindri a benzina non turbocompresso, da 65 e 80 cavalli. Una speciale versione ECOnetic Technology è dotata di ulteriori tecnologie che incrementano l'efficienza, abbassando le emissioni a 87 g/km di CO2 e i consumi a 3.3 l/100km.      Costruito sulla base della piattaforma globale B di Ford il nuovo suv compatto EcoSport che debuttera' in Europa nei prossimi 18 mesi. Equipaggiato con motore a benzina EcoBoost 1.0, affiancherà la nuova Kuga in attesa dell'arrivo di Ford Edge, un veicolo di categoria superiore e di dimensioni più generose, completerà la famiglia di SUV europei Ford.      L'EcoSport è il primo modello globale Ford a essere stato sviluppato completamente in Sud America. Lanciato per la prima volta nel 2003, ha creato di fatto questo segmento, in Brasile, dove ha venduto oltre 700.000 unità.     A Parigi anche il nuovo Tourneo Connect - in versione 5 e 7 posti - caratterizzato da stile moderno, tanto spazio a disposizione, e numerose tecnologie a bordo, come l'Active City Stop e il SYNC.     Non poteva mancare uno spazio riservato allo sport con un'auto da corsa davvero speciale, dotata del motore EcoBoost 1.0. L'esemplare unico, omologato per la circolazione su strada, può raggiungere una velocità non  ufficiale di 255,5km/h, e accelera da 0 a 100 km/h in meno di quattro secondi.  
