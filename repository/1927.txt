#titolo Casini: 'Ieri ho visto un ufo in tv. Esilarante' - Politica
"Ieri sera ho visto un Ufo in tv che ha spiegato come si risolvono i problemi del Paese. E' stato uno spettacolo esilarante sentire le ricette per curare il paese da un signore che ha governato il paese per 20 anni, e che è reduce da 4 anni di maggioranza parlamentare". Così il leader Udc, Pier Ferdinando Casini, commenta l'intervista di Silvio Berlusconi a Porta a Porta. 
 "Monti farà la sua scelta, è inutile tirarlo per la giacca, ma noi saremo in campo per fare in modo che politica e società civile lavorino insieme per non compromette gli sforzi fatti dagli italiani", spiega Casini dopo l'incontro avuto con il premier, Montezemolo e Riccardi a Palazzo Chigi. Casini definisce "sciocchezze" le ipotesi sulle modalità con cui i moderati scenderanno in campo, se con una lista unica o più liste: "Tutto quello che ho letto sui giornali è irreale". Il leader centrista conferma però l'intenzione di andare uniti al Senato, mentre per quanto riguarda la Camera "le decisioni che prenderemo saranno il frutto di valutazioni tecniche". L'importante, ripete, "è che noi non disertiamo. Vedo molta nostalgia del passato in giro, la riproposizione di vecchie e pericolose ricette. Noi invece ci saremo per non disperdere il lavoro serio che è stato fatto in quest'ultimo anno". Quanto alle decisioni del premier, " nella riunione non si è parlato della sua discesa in campo: lo farà quando riterrà opportuno. Monti rispetta le regole, aspetta lo scioglimento delle Camere. E questo per rispetto e per coerenza rispetto al mandato che ha ricevuto".  
