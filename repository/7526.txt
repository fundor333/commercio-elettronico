#titolo Esercito attacca Bar 'Non ci rappresenta' - Mondo
TEL AVIV - La modella Bar Refaeli si è trovata al centro di un aspro scontro fra il ministero degli esteri - che l'ha scelta come figura di spicco di un breve filmato sulle 'invenzioni israeliane che hanno cambiato il mondo' - ed il portavoce militare, secondo cui essa invece "lancia un messaggio negativo per i nostri giovani". All'origine della 'querelle' fra le due istituzioni vi è la constatazione che - in deroga con i doveri delle giovani israeliane - la Refaeli si è sottratta al servizio militare, per potersi concentrare sulla propria carriera. "E' inconcepibile - afferma indignato il portavoce militare israeliano, Yoav Mordechai - che la Refaeli sia stata scelta come rappresentante di Israele per una campagna rivolta all'estero". Mordechai rileva che da un lato le autorità militari sono impegnate in una strenua lotta contro quanti cercano di esimersi dal servizio militare e che dall'altro la Refaeli - che è riuscita a conquistarsi una notorietà internazionale - potrebbe rappresentare "un modello di imitazione per i nostri giovani". Dal ministero degli esteri è stato replicato che il filmato (a cui la Refaeli ha partecipato gratuitamente) è già stato completato e sta essere distribuito sul web. Una fonte del ministero ha replicato che a questo punto l'eventuale annullamento dell'iniziativa "sarebbe controproducente". La Refaeli, da parte sua, ha preferito non esprimersi.  
