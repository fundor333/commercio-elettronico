#titolo Msc Preziosa: battesimo con Loren, Paoli, Morricone - Crociere e Traghetti - Mare
  (ANSA) - GENOVA, 15 MAR - La musica di Ennio Morricone, la voce di Gino Paoli, il fascino di Sofia Loren:  Msc Crociere  ha scelto questi 'ingredienti' per la grande giornata del battesimo di  Preziosa , la nuova ammiraglia della flotta, che sara' battezzata il prossimo 23 marzo. 
 Per l'occasione Msc Crociere ha organizzato nel capoluogo ligure una intera settimana di feste. Il ricco calendario e' stato presentato oggi nel porto della Lanterna a bordo di Msc Divina dal country Manager mercato Italia della compagnia, Leonardo Massa, insieme al sindaco di Genova, Marco Doria, e al segretario generale della Camera di Commercio, Maurizio Caviglia. 
 Per il battesimo di Preziosa saranno decine gli eventi collaterali organizzati a Genova.      Sofia Loren, madrina della flotta Msc Crociere, tagliera' il nastro per rompere la bottiglia sulla chiglia della nave. A seguire un concerto del maestro Ennio Morricone e un omaggio a Genova e a Msc da parte di Gino Paoli. Tre maxi schermi al Porto Antico apriranno una finestra in diretta su Ponte dei Mille. 
Per il battesimo di questo nuovo gigante del mare, 140mila tonnellate e una capacita' di 4.000 passeggeri, prevista anche la partecipazione dei comici Ale & Franz con Katia Follesa. 
"Il battesimo di una nuova grande nave conferma l'importanza internazionale del porto di Genova - ha detto il sindaco Doria -, contribuisce ai traffici marittimi che hanno resistito alla dura crisi economica di questi anni e consolida l'immagine e l'attrattiva turistica della nostra Citt√† nel mondo''. 
Leonardo Massa, a nome di MSC, ha detto che la compagnia e' "lieta di continuare a crescere insieme a Genova. Per noi resta una destinazione irrinunciabile non solo per la capacita' e la qualita' ricettiva, ma anche per il legame sempre piu' stretto tra MSC Crociere e il territorio''.(ANSA).  
