#titolo Crisi: eurodeputati, controlli parlamentari su governance Ue - Economia e lavoro - ANSA Europa
     (ANSA) - BRUXELLES, 30 GEN - Il rafforzamento della
governance economica europea, che influenza direttamente le
politiche nazionali, dev'essere accompagnato da un forte
controllo democratico da parte dell'Europarlamento e dei
parlamenti di tutti i Paesi membri. E' il messaggio inviato da
Bruxelles dopo due giorni di discussioni sul Semestre europeo,
in cui gli eurodeputati delle commissioni Affari economici,
Bilancio e Occupazione hanno incontrato i loro omologhi
nazionali. I parlamentari hanno chiesto di essere maggiormente
coinvolti nel processo decisionale europeo. In caso contrario,
si corre il rischio che tra i cittadini Ue si rafforzi ancor di
piu' il sentimento di sfiducia nei confronti di Bruxelles. 
   Le discussioni si sono incentrate inoltre sul bilancio Ue
2014-2020, in vista del Consiglio europeo della prossima
settimana. L'eurodeputato popolare francese Alain Lamassoure,
presidente della commissione Bilancio, ha chiesto che l'Ue venga
dotata di ''risorse proprie'', rendendola cosi' meno dipendente
dai contributi nazionali. Secondo Giovanni La Via (Pdl),
relatore per il bilancio 2013, incentivando la spesa europea si
possono ''attivare misure volte a combattere la disoccupazione,
soprattutto quella giovanile, che rappresenta una piaga
inaccettabile in Europa''. (ANSA)
           
