#titolo Dresda, patrimonio Unesco - Idee - In Viaggio
  Guglie e cupole di chiese ed edifici regali miracolosamente sopravvissuti o ricostruiti con perizia certosina dopo i bombardamenti alleati della seconda guerra mondiale: e' lo skyline offerto da  Dresda , capitale culturale e artistica della Sassonia che a poco piu' di due ore di treno da Berlino rappresenta un'ideale gita fuori porta anche per chi si concede un viaggio di 5-6 giorni nella capitale tedesca.  
Meta ispiratrice di artisti del calibro di Canaletto, Dresda e' tra la trentina di siti della Germania posti sotto la tutela dell' Unesco  per la loro importanza storica e culturale grazie alla mozzafiato valle del fiume Elba, paravento tortuoso che separa la citta' nuova,  Neustadt  dalla citta' vecchia,  Altstadt . Un gioiello d'architettura che nel XVII secolo era denominata la ''Firenze del Nord'' ed e' proprio in questo periodo che hanno avuto origine alcuni dei suoi edifici piu' significativi come la Frauenkirche e lo Zwinger.  
Camminando dall' Altmarkt , una delle piazze principali, si percorre il cuore storico di Dresda toccando alcuni dei monumenti e delle chiese principali, fino ad arrivare all'incantevole terrazza sull'Elba. Lungo il percorso si incontrano il  Kulturpalast , sede dell'Orchestra filarmonica di Dresda, e la  Kreuzkirche , di tarda epoca barocca, che ospita un coro di voci bianche con sette secoli di tradizione alle spalle. Si prosegue verso il  Neues Rathaus , il municipio nuovo: sulla sua torre si puo' salire. L'itinerario porta alla  Frauenkirche , chiesa simbolo della citta' risorta dalle macerie di Dresda dopo il bombardamento della Seconda Guerra Mondiale. Meravigliosa all'esterno e suggestiva all'interno, con l'altare ricostruito fedelmente dagli oltre duemila frammenti in cui si era sgretolato sotto la furia della guerra. Dal mese di marzo, bel tempo permettendo, ai visitatori e' consentito anche salire in cima alla cupola e ammirare il panorama dall'alto. Da Neumarkt, intorno alla chiesa, la Munzgasse porta direttamente alla  Bruhlsche Terrasse , spettacolare passeggiata sull'Elba soprannominata il ''balcone d'Europa''. Tappa obbligata e suggestiva della passeggiata a Dresda, e' un marciapiede immenso che corre a quasi 15 metri di altezza sull'Elba con una vista incantevole sulla sponda settentrionale del fiume e sullo stesso corso d'acqua.  
Tornando a Neumarkt, piazza dove sorge Frauenkirche, la Augustusstrasse conduce alla  Hofkirche , al palazzo dell'Opera,  Semperoper  e infine allo  Zwinger , uno degli edifici barocchi piu' incantevoli della Germania, costruito in origine come palazzo per le feste reali. Oggi lo Zwinger e' il polo museale e artistico di Dresda. Vera istituzione culturale della citta' e' in particolare il  Staatliche Kunstsammlungen Dresden  che divide i suoi musei tra lo Zwinger e il castello di Dresda. Oltre alla  Porzellansammlung  , collezione di porcellana, tra i diversi musei che ospita vale una visita soprattutto la pinacoteca degli antichi maestri, la  Gemaldegalerie Alte Meister   che espone decine di capolavori come la Madonna del Sistina di Raffaello. Tra le  mostre temporanee   al momento c'e'  ''Tiziano. La donna in bianco'' , inaugurata il 20 marzo e aperta fino al 27 giugno, che oltre al celebre ritratto del pittore rinascimentale ospita anche una serie di opere di artisti italiani, dal Veronese al Tintoretto.  
Dopo tanto peregrinare e tanta arte si puo' scegliere se camminare ancora, nei nuovissimi e scintillanti  centri commerciali  della citta', soprattutto fra le vie Prager Strasse e Wilsdruffer Strasse e nella zona di Altmarkt, oppure si puo' fare una sosta culinaria in uno dei tanti caffe' o ristoranti disseminati nella citta' vecchia. Per un pasto luculliano a un prezzo abbordabile l'ideale e'  Sophienkeller , ristorante con arredi del '700 dove anche i camerieri servono in costume. Al di la' dell'aspetto turistico le portate spaziano dalla carne di maiale al salmone, servite con diversi tipi di pane, come quello con le cipolle.  
