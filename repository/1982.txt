#titolo 6 Nazioni: Benvenuti, bello riavere Parisse - Altri Sport
 "Abbiamo appreso con soddisfazione la notizia che la squalifica di Sergio Parisse è stata ridotta a venti giorni e che, quindi, il giocatore sarà disponibile per le prossime due giornate del 6 Nazioni. Sergio è un elemento importante per questo gruppo e non possiamo che essere felici di poterlo mettere a disposizione di Brunel per le partite contro Inghilterra ed Irlanda". Nel ritiro dell'Italrugby la notizia del giorno è senza dubbio il fatto che sia stata ridotta (da 30 a 20 giorni) la squalifica di Sergio Parisse, che quindi torna a disposizione e da domani tornerà in ritiro con gli azzurri che si preparano alla sfida contro gli inglesi a Twickenham. Felici per il ritorno di Parisse sono anche i compagni di squadra, come sottolinea Tommaso Benvenuti. "Una buona notizia per Sergio - dice -, è bello sapere che questa situazione ha finito per risolversi nel migliore dei modi, come del resto era giusto". Il giovane centro del Benetton Treviso ne ha anche approfittato per commentare le notizie di mercato che lo riguardano e che sono circolate in questi giorni: "Il mio trasferimento a Perpignan? L'ho letto sui giornali, sono solo voci, ho letto di questa cosa ma non ne sapevo nulla". Nel 2011, a Twickenham, il trequarti originario di Vittorio Veneto andò in tribuna e quella di domenica potrebbe essere la sua prima volta in uno dei templi del rugby mondiale: "Non so ancora se andrò in campo - dice Benvenuti -, sicuramente Twickenham è uno stadio storico, speciale, e noi abbiamo voglia di rifarci dopo le ultime due partite, di mostrare nuovamente quale è il rugby che sappiamo esprimere". Sull'esito della sfida, Benvenuti non si sbilancia: "Giocare in trasferta è sempre difficile, specialmente quando si va a sfidare una squadra che punta al Grande Slam come gli inglesi. Ma è inutile fare pronostici, sarà come sempre il campo a decidere". 
