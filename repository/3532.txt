#titolo Italia fanalino di coda nell'Ue per le spese in ricerca - Ricerca e Istituzioni - Scienza&Tecnica
  L'Italia e' il fanalino di coda nell'Unione Europea per le spese in ricerca, con un investimento pari all'1,26% del Prodotto Interno Lordo (Pil) contro la media Ue del 2.01% del Pil: è quanto emerge dai dati relativi al 2009, presentati nella sezione 'Ricerca, innovazione e tecnologia dell'informazione' dell'Annuario statistico italiano 2012 pubblicato dall'Istat. 
Complessivamente nel 2009 l'Italia ha investito in ricerca 19.209 milioni, considerando i finanziamenti da parte di imprese, istituzioni pubbliche, istituzioni non profit t universita'.  
Dopo l'Italia si collocano Ungheria, Lituania, Polonia, Malta, Bulgaria, Cipro, Slovacchia, Romania e Lettonia. A guidare la classifica dell'Unione Europea ci sono Finlandia, Svezia e Danimarca: tutti e tre questi Paesi si pongono ben al di sopra della media Ue, con investimenti superiori al 3%. Intorno al 3% si attestano Germania e Austria, seguite da Francia, Belgio e Slovenia. ''Tra le principali economie dell'Unione - si legge nell'Annuario Istat - l'Italia, insieme alla Spagna, e' nella posizione peggiore.  
Sempre dall'Annuario Istat (dati 2009) emerge che le imprese svolgono un ruolo trainante nel finanziamento della ricerca in Italia, coprendo il 53,3% della spesa complessiva, seguita dalle università (30,3%), contro il 13,1% delle istituzioni pubbliche e il 3,3% delle istituzioni non profit.  
Nell'Annuario si rileva inoltre che in Italia esistono pesanti barriere tra i fondi per la ricerca assegnati dal pubblico e quelli privati, al punto che l'80,6% della spesa delle imprese è finanziato dalle imprese stesse, mentre le risorse pubbliche finanziano l'82,2% delle ricerca condotta nelle istituzioni pubbliche e l'89,5% della ricerca universitaria. 
Sia per il pubblico che per il privato, inoltre, sono molto contenuti i finanziamenti che provengono da fonti estere, compresi quelli relativi all'accesso ai programmi promossi dall'Unione Europea. I fodi dall'estero costituiscono infatti il 12,6% della spesa in ricerca da parte delle imprese, il 9,6% di quella pubblica, il 6,5% per le istituzioni non profit ed appena il 4,0% per le università.  
