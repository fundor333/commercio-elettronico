#titolo Avvistato il fermione di Majorana - Fisica e  Matematica - Scienza&Tecnica
  Per la prima volta è stato 'avvistato' il fermione di Majorana, l'elusiva particella teorizzata dal fisico italiano e che è allo stesso tempo anche la sua antiparticella. Il risultato, descritto sulla rivista Science, si deve a un gruppo coordinato dalla Delft University of Technology, nei Paesi Bassi. A differenza di altre particelle, i fermioni teorizzati da Ettore Majorana nel 1937 non hanno una controparte nell'antimateria: sono esse stesse il loro opposto. 
Grazie a questa caratteristica, che permette loro di ricordare la posizione precedente quando si spostano, queste particelle  potrebbero essere utilizzate per trasportare l'informazione nei futuri computer quantistici. 
I ricercatori olandesi sono riusciti a generare i fermioni di Majorana per mezzo di un dispositivo formato da un filo di materiale semiconduttore (l' antimoniuro di indio) coperto con oro e da un materiale superconduttore come il niobio. In dispositivi di questo tipo la parte interna ha una resistenza elettrica pari a zero, mentre la parte più esterna è un normale conduttore. 
Il dispositivo è stato collocato su un substrato di silicio prestampato con circuiti logici, quindi è stato raffreddato di poche frazioni di gradi sopra lo zero assoluto. In un punto di esso è stato introdotto un campo magnetico, mentre in un punto è stata applicata una corrente elettrica. In queste condizioni, in due punti lungo il filo il dispositivo ha registrato un segnale forte soltanto in corrispondenza dei punti nei quali, secondo quanto prevedono le teorie,  possono trovarsi i fermioni di Majorana  
