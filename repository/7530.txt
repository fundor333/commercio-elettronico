#titolo  Roberto Bolle - Protagonisti
Il prossimo balletto che interpreterà Roberto Bolle alla Scala più che una sfida a prima vista per l'etoile sembra una missione impossibile. Deve infatti diventare brutto e gobbo, così brutto e gobbo da essere Quasimodo in Notre-Dame de Paris, in cartellone dal 10 febbraio. "E' un ruolo che mi è piaciuto tantissimo dalla prima volta che l'ho visto ballare - ha spiegato alla presentazione dello spettacolo con la coreografia di Roland Petit -. Il direttore Vaziev forse pensava di farmi fare Frollo" ma, secondo Bolle, il ruolo di Quasimodo è più intenso e importante a questo punto della sua carriera.  
 "Ho sempre interpretato ruoli giocati sulla bellezza fisica, sull'armonia - ha aggiunto -. In questo caso non c'é più, Quasimodo è brutto e deve tirar fuori la bellezza interiore per conquistare il pubblico. E' questa la sfida". Insomma più che la bellezza qui conta l'interpretazione, anche perché non ci sono gobbe finte o protesi ad aiutare l'immaginazione degli spettatori. Roland Petit ideò questo balletto per danzarlo lui stesso, nel 1965 all'Opera di Parigi, con le musiche di Maurice Jarre, le scene di René Allio e i costumi di Yves Saint-Laurent. E lui - ha ricordato Luigi Bonino, che cura la supervisione coreografica - definiva Quasimodo "un principe con una spalla su". Non è però Roberto Bolle l'unica 'star' di questa produzione  
