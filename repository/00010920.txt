#titolo Alfano: 'Berlusconi candidato naturale del Pdl' - Politica
"E' il naturale candidato del Pdl". Così il segretario del Popolo delle Libertà, Angelino Alfano, ha definito Silvio Berlusconi, in vista delle prossime elezioni politiche. "Noi crediamo che il presidente Berlusconi sia il leader con il maggior consenso nell'area dei moderati e del centrodestra - ha aggiunto Alfano, a margine di un evento a Milano - e quindi, avendo peraltro vinto le precedenti elezioni, è il naturale candidato del Pdl. Speriamo che attorno a lui si possa raggiungere una coalizione più ampia e che lui accetti la candidatura". 
 Sul possibile 'timing' dell'annuncio del Cavaliere, il segretario del Pdl ha frenato: "Noi non gli mettiamo fretta perché bisogna scegliere il momento giusto anche per questo annuncio". Berlusconi, ha proseguito Alfano, "deciderà se candidarsi e lo farà - ha concluso - quando sarà anche più chiaro il quadro delle regole elettorali".  
