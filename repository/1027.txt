#titolo Dopo 15 anni un 'tuffo al cuore' con Gigliola Cinquetti  - Spettacoli e Sport
  Il pubblico valdostano potrà ripercorrere la parabola artistica della cantante veronese, fatta anche di recitazione, pittura, conduzione televisiva, attraverso alcuni dei suoi più grandi successi e diversi brani della storia della musica internazionale, scelti dalla stessa Cinquetti e riarrangiati per orchestra dal Maestro Valter Sivilotti. Nel corso dello show l'artista canterà la celebre 'Non ho l'eta", vincitrice al Festival di Sanremo nel 1964, 'Dio come ti amo', pure vincitrice a Sanremo in coppia con Domenico Modugno, 'Quelli erano giorni', 'La rosa nera', 'Alle porte del sole', vincitrice a 'Canzonissima' nel 1973, oltre a brani come 'Volare', di Modugno, in spagnolo, 'L'ame des poetes' di Charles Trenet, 'Yesterday' dei Beatles, 'Lady Jane' dei Rolling Stones, 'Don Giovanni' di Lucio Battisti e ancora 'Rosa rosae' di Giorgio Faletti, 'La donna cannone' di Francesco De Gregori e 'Il maestro e' nell'animà di Paolo Conte. Dopo aver vinto il Festival di Castrocaro nel 1963 con la canzone di Giorgio Gaber 'Le strade di notte', Gigliola Cinquetti debuttò a 16 anni al Festival di Sanremo nel 1964 vincendo, in coppia con Patricia Carli. Due mesi dopo a Copenaghen vinse, sempre con la stessa canzone, anche l'Eurovision Song Contest, mentre nel 1966 si ripeté al festival della canzone italiana con 'Dio come ti amo', in coppia con Domenico Modugno. Nel 1968 cominciò ad affiancare alla musica l'attività di attrice nello sceneggiato televisivo 'Le mie prigioni', mentre nel 1981, dopo una lunga assenza dalle scene, ritornò in tv come giornalista televisiva nel programma 'Linea verde', iniziando una carriera da conduttrice televisiva che continua tuttora. All'inizio degli anni '70 si avvicino' alla musica folk con canzoni come 'La domenica andando alla messa', 'E qui comando io' e 'La spagnola', vincendo 'Canzonissima' nel 1973 con 'Alle porte del sole'. Dopo il primo abbandono delle scene musicali, tornò a Sanremo nel 1985 con 'Chiamalo amore' e nel 1989 con 'Ciao'. Nel 1995 si presentò a Sanremo con un brano scritto da Giorgio Faletti, 'Giovane vecchio cuore', che segnò il suo secondo ritiro dal mondo della canzone, interrotto nel 2013 dal nuovo tour nei teatri.  
