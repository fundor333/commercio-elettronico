#titolo PESCA: SCOMA, SU NOVELLAME REGIONE EVITI DEROGHE ILLEGITTIME - Pesca Sicilia
     (ANSA) - PALERMO, 11 FEB - ''Utilizzare la pubblica
amministrazione per procacciare voti e condurre campagna
elettorale, mi sembra scorretto e inopportuno. Ma e' quello che
succede  poiche' l'assessore all'Agricoltura e alla pesca, Dario
Cartabellotta, assieme al sindaco di Termini Imerese, avrebbero
promesso nel corso di un incontro con la marineria termitana
l'emissione di un decreto per autorizzare la pesca del
novellame, in questo momento vietata dall'Ue. Si tratta di un
comportamento fuori dagli schemi e che nulla ha a che fare con
la politica''. Lo dice il capogruppo del Pdl all'Ars, Francesco
Scoma.    ''Il decreto n. 9/2013 e' in attesa di pubblicazione sulla
Gurs, ma e' gia' stato firmato dall'assessore. Potremmo essere
in linea di principio favorevoli a una deroga, se questa non
pregiudica lo stock esistente e futuro - afferma -. Tuttavia
invitiamo l'assessore all'Agricoltura e pesca, il presidente
della Regione (e anche altri soggetti a vario titolo coinvolti e
in campagna elettorale) ad assumere un atteggiamento piu'
sobrio, consono alla carica istituzionale che ricoprono''. 
   ''E ad evitare - conclude - di fare promesse che non possono
mantenere, a meno che non vogliano palesemente trasgredire la
legge e le norme europee. Ma questi signori, ancor prima di
scrivere atti illegittimi, lo hanno letto il nuovo piano per
pesca approvato qualche giorno fa dal Parlamento europeo?''. (ANSA).
