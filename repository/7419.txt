#titolo Giovani e futuro, l'Italia triste al Lido  - Spettacolo
dell'inviata Alessandra Magliaro 
 Se oltre la metà dei film italiani presenti quest'anno alla Mostra del cinema descrivono la precarietà dei giovani di oggi, le prospettive azzerate o false rispetto al loro futuro, la rassegnazione a stare in un mondo che di bello non ha proprio niente, un motivo ci deve essere. L'Italia che viviamo non esce bene dal cinema che non rinuncia a raccontarla, del resto come potrebbe? Che sia fiaba o dramma non importa, il paese si può raccontare con molti linguaggi, ma sempre quello è. Oggi, per ora senza applausi, passa  UN GIORNO SPECIALE  di Francesca Comencini che chiude il concorso di Venezia 69. Due ragazzi veramente come tanti danno vita ad una storia simbolica del nostro presente: Marco sembra aver vinto al superenalotto perché il prete gli ha procurato il lavoro di autista, guida un auto blu e pensa di avere svoltato nella vita, Gina che dalla periferia di Roma si vuole avvicinare al centro, mette abito corto e tacco 12 per andare da un politico a fare quello che con rassegnazione pensa sia il modo per ottenere un lavoro nello spettacolo. 
 Il giorno prima avevano incantato Cate e Luna, due peperine della periferia degradata di Cagliari che come  BELLAS MARIPOSAS , belle farfalle, svolazzano magicamente lontano sognando un futuro diverso da quello della sorella di Cate, Mandarina, incinta a 13 anni, o come Samantha la puttanella del quartiere. Un realismo disperato quello scelto da Salvatore Mereu per queste due ragazzine. 
 La Napoli sotto la cappa immobile della camorra che condiziona ogni vita e alla quale non sembra esserci scampo talmente ne è impregnata l'aria è la terza protagonista dell' INTERVALLO , il film di Leonardo Di Costanzo che seppure meno violento e drammatico, pesca nello stesso humus di Gomorra. C'é Salvatore, timido e sovrappeso venditore ambulante di granite e Veronica, che fa la forte: il primo deve sorvegliare la seconda in un enorme edificio al centro di Napoli, in attesa che un boss della camorra arrivi per punire la ragazza. Quello che colpisce qui è proprio la mentalità di questi due adolescenti, formati alla criminalità organizzata da non conoscere altro (dis)valore. 
 Per non parlare di Anna e Francesca, le ragazzine di  ACCIAIO  di Stefano Mordini, in fiore in mezzo ai rifiuti della provincia operaia (in crisi) delle acciaierie di Piombino. Francesca sul crinale di una vita senza punti di riferimento cubista in un localaccio, Anna che almeno ha Alessio, il fratello maggiore operaio alla Lucchini. Ma per loro il futuro sembra già non offrire speranza. 
 Non sembrano cavarsela meglio i grandi come il papà impiegato comunale cui la separazione costerà una vita in macchina come un barbone e un biglietto d'ingresso nella categoria sociologica dei nuovi poveri nell' EQUILIBRISTA  di Ivano De Matteo 
 . E se le grottesche brutture siciliane di  E' STATO IL FIGLIO  di Daniele Ciprì sono apparentemente lontane (almeno il modello della Mercedes che Toni Servillo lucida maniacalmente ce lo fa credere), è datata anche l'Italia degli opposti integralismi sul fine vita di  BELLA ADDORMENTATA  di Marco Bellocchio, ma a pensarci bene parliamo appena di tre anni e mezzo fa, l'altro ieri  
