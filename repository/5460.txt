#titolo Lula chiede cambio vertice Federcalcio - Tempi Supplementari
  <(ANSA) - BRASILIA - Il presidente brasiliano Luiz Inacio Lula da Silva ha chiesto oggi cambiamenti al vertice della Federcalcio brasiliana (Cbf), in seguito all'eliminazione della Selecao dai Mondiali in Sudafrica.    Per la prima volta da quando e' alla guida del calcio brasiliano, cioe' dal lontano 1989, il potentissimo presidente della Cbf, Ricardo Teixeira, e' messo in discussione. 
 E la contestazione viene da qualcuno al di sopra di lui, il popolarissimo presidente della Repubblica, che ha suggerito in modo tutt'altro che velato che sarebbe ora di un rinnovamento non solo nella Selecao, ma anche al vertice del calcio nazionale.     ''Non posso intervenire direttamente nella Cbf, perche' e' un ente privato, non sta a me intervenire - ha detto Lula - Io ritengo che la Federcalcio dovrebbe adottare quello che io ho messo in opera quando ero presidente del sindacato dei metalmeccanici, cambiando la dirigenza ogni otto anni: sarebbe un bene per tutti. Se lo facevamo nel sindacato, non c'e' ragione per non farlo nel calcio''. 
 Teixeira e' al suo quinto mandato, gia' scaduto nel 2007, ma prolungato in via eccezionale almeno fino ai prossimi Mondiali che si svolgeranno proprio in Brasile nel 2014. Da quando e' al potere non e' mai stato seriamente contestato e non e' mai emerso un candidato alternativo alla presidenza della Cbf.    Ai giornalisti che lo interrogavano sulle dichiarazioni di Lula, Teixeira ha risposto con un ''no comment''. Il presidente della Federcalcio incontrera' proprio domani il presidente Lula in occasione del lancio a Johannesburg del logo dei Mondiali in Brasile.  
