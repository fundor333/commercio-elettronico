#titolo Le prime br, commozione per film Giralucci  - Spettacolo
  dell'inviata Alessandra Magliaro  
 Commozione e applausi per il film documentario di Silvia Giralucci Sfiorando il muro ( SCHEDA ), oggi fuori concorso in proiezione speciale alla Mostra del cinema di Venezia. Sullo schermo passa un pezzo di storia che ha riguardato tanti: i '70, l'inizio degli anni di piombo, un'epoca in cui di politica si moriva. Un affresco che mescola pubblico e privato, filmini di famiglia e materiali d'archivio, super8 in technicolor e spezzoni di manifestazioni all'univeristà di Padova. Ad immergersi per anni, come in una lunga seduta di psicoterapia, una giovane donna, Silvia Giralucci, alla ricerca di un perché. E' la figlia di Graziano, che con Giuseppe Mazzola è il primo morto delle Brigate Rosse. Ucciso a 29 anni nel 1974 in Via Zabarella 24 durante un assalto nella sede dell'MSI-DN di Padova. Per la morte dei due militanti furono condannati per concorso morale Renato Curcio, Mario Moretti ed Alberto Franceschini e come esecutori Susanna Ronconi, Roberto Ognibene, Fabrizio Pelli, Giorgio Semeria, Martino Serafini. Diretto con Luca Ricciardi, prodotto da DocLab di Marco Visalberghi, senza fondi pubblici se non della Regione Veneto, Sfiorando il muro "ha trovato una distribuzione, Microcinema, dovrebbe uscire a dicembre", dice la Giralucci che aveva scritto la sua storia in un libro L'inferno sono gli altri, pubblicata da Mondadori. Sfiorando il muro si concentra su Padova, intorno alla metà degli anni '70, in quel ventre generatore del terrorismo che fu l'Università. Silvia Giralucci è andata a ritrovare personaggi di allora e dopo tanto cercare immagina una possibile risposta alla domanda iniziale: "L'incoscienza giovanile, la convinzione che la rivoluzione fosse davvero dietro l'angolo e quindi gli assalti, le molotov, gli attentati, i morti fossero necessari come in ogni rivoluzione; riconosco 'il sogno' di quei ragazzi di Autonomia ma anche l'influenza dei cattivi maestri che hanno pagato tanto poco". Il più noto di questi, Toni Negri, "non mi ha voluto incontrare. A Padova il 7 aprile - data del maxi arresto nel '79 di giornalisti, professori, leader e militanti del movimento e di Potere Operaio, tra loro Toni Negri, Oreste Scalzone, Franco Piperno, accusati di associazione sovversiva e insurrezione armata contro lo stato, ndr - e' ancora oggi per la città una data tabù, una ferita mai rimarginata".  
