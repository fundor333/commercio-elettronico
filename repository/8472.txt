#titolo Il cromosoma sociale delle formiche rosse - Biotech - Scienza&Tecnica
  Nelle formiche rosso fuoco (Solenopsis invicta) è stato scoperto un cromosoma 'sociale' che aiuta a spiegare perché in alcune colonie di questa specie altamente invasiva vi sia più di una regina. Pubblicata sulla rivista Nature, la scoperta si deve al gruppo coordinato da Laurent Keller, dell'università svizzera di Losanna, e potrebbe offrire nuove soluzioni per combattere questo insetto.  
Originarie del Sudamerica, le formiche rosse fuoco sono particolarmente aggressive e allontanano le specie di formiche autoctone perché non hanno predatori nei nuovi territori. Questa specie è stata accidentalmente introdotta negli Stati Uniti negli anni '30 e da allora si è diffusa in molte altre parti del mondo, tra cui Cina e Australia.  
Finora non si è ancora riusciti a trovare un sistema per combattere questa specie di formiche, come indica anche il nome latino della specie, Solenopsis invicta, che significa 'invincibile'. ''La scoperta –  rileva uno degli autori, il britannico Yannick Wurm, della Scuola di scienze chimiche e biologiche Queen Mary - potrebbe aiutare a sviluppare nuove strategie di controllo di questi parassiti. A esempio, un pesticida potrebbe artificialmente disattivare i geni del cromosoma sociale e indurre l'anarchia sociale all'interno della colonia''.  
Le formiche rosso fuoco vivono in due diversi tipi di colonie: in alcune vi è un'unica regina, mentre in altre colonie vi sono centinaia di regine. Analizzando il genoma di oltre 500 formiche rosse, i ricercatori hanno scoperto che questa differenza di organizzazione sociale è determinata da un cromosoma che possiede una delle due varianti di un 'supergene’ che contiene più di 600 geni. Le due varianti, B e b, differiscono nella struttura, ma, sottolineano gli esperti, si sono evolute in modo simile ai cromosomi X e Y che determinano il sesso degli esseri umani. 
Se le formiche operaie in una colonia hanno la variante B, sono disposte ad accettare una regina sola, ma una colonia che include formiche operaie con la variante b accetterà più regine. ''E' una scoperta molto sorprendente – osserva Wurm - simili differenze nella struttura dei cromosomi, sono collegate ai modelli delle ali delle farfalle e al cancro negli esseri umani, ma è la prima volta che varianti cromosomiche vengono associate a un comportamento sociale''. E' possibile, conclude, che varianti cromosomiche determinino tratti fondamentali, come il comportamento, anche in altre specie.  
