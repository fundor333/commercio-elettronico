#titolo Ue: Scotta',commissione Pe sia compatto su voto riforma Pac - Agroalimentare - ANSA Europa
     (ANSA) - BRUXELLES, 23 GEN - L'europarlamentare Giancarlo
Scottà (Lega Nord) auspica che "la commissione agricoltura del
Parlamento si mostri compatta sul voto relativo alla proposta di
riforma della politica agricola comune (Pac)" che, iniziato oggi
si concluderà domani a Bruxelles. "Spero che almeno sugli
emendamenti di compromesso la nostra commissione si dimostri
compatta - scrive in una nota Scottà - in quanto è necessario
arrivare al confronto con le altre istituzioni Ue con le idee
chiare, visto il difficile negoziato che ancora ci aspetta dopo
il voto". Da relatore ombra del gruppo per tre documenti della
riforma (finanziamento e monitoraggio, Fondo europeo agricolo
per lo sviluppo rurale e organizzazione comune di mercato
unica), posso dire - precisa l'eurodeputato - "che all'interno
della commissione ci siamo impegnati, costantemente, per cercare
di rispondere alle esigenze di milioni di agricoltori,
specialmente alla luce dei tagli al bilancio Ue, che mirano a
colpire soprattutto la nostra agricoltura, e su cui aspettiamo
la decisione del Consiglio europeo di febbraio". Scottà ha
tenuto a sottolineare anche che "il team negoziale
dell'Europarlamento, che prenderà parte ai triloghi (le
trattative sulla riforma svolte con Consiglio e Commissione Ue
ndr), dovrà essere pronto a ribadire con forza la propria
posizione, specialmente sui temi dove il confronto con le altre
istituzioni rimane aperto, senza alcuna prospettiva di
riconciliazione". (ANSA).
