#titolo Dal 2018 si va in gita su Marte  - In Viaggio
  Andare 'in gita' su Marte dal 2018 diventerà una realtà. O almeno è quanto spera di poter realizzare il miliardario Dennis Tito, di professione investitore ma con il pallino dello spazio, già passato alla storia nel 2001 per essere diventato il primo turista nello spazio pagando 20 milioni di dollari per essere a bordo della navicella russa 'Soyuz'.    Tito ha deciso di mettersi In proprio e sta programmando un viaggio di andata e ritorno sul pianeta rosso, finanziato privatamente e da compiersi in 501 giorni. 
 L'annuncio ufficiale sarà fatto il prossimo 27 febbraio da Washington D.C. attraverso la sua non profit 'The Inspiration Mars Foundation'.    "Questo viaggio - si legge nel comunicato della fondazione - serve a generare nuove conoscenze e slancio per la prossima era di esplorazione spaziale. Il viaggio su Marte vuole essere di incoraggiamento a tutti gli americani che vogliono fare cose per rendere grande il nostro paese".    Secondo il 'NewSpace Journal' il progetto di Tito prevede inizialmente lanciare una missione su Marte senza equipaggio, in realtà senza neanche atterrare sul pianeta ma restando in orbita attorno ad esso. La missione di 501 giorni dovrebbe essere lanciata nel gennaio 2018 con una versione modificata della navetta Dragon dell'azienda californiana Space X. Sempre secondo la rivista, la navetta potrebbe avere a bordo due persone, anche se in condizioni spartane. Tuttavia secondo gli esperti un viaggio cosi lungo potrebbe avere serie conseguenze fisiche e psicologiche.   
