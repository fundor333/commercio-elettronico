#titolo E' il momento di elaborare un 'modello' della vita - Biotech - Scienza&Tecnica
  E' il momento di creare un Modello generale degli ecosistemi (Gem) in grado di analizzare e prevedere le variazioni di biodiversità e l'impatto umano sull'ambiente. A lanciare l'appello sulla rivista Nature per un nuovo orientamento 'globale' della biologia, sul modello di quanto si sta facendo per lo studio del clima, è un gruppo di ricerca del centro Ricerche Microsoft di Cambridge. 
Gli attuali modelli climatici, in grado di simulare la fisica e la chimica di atmosfera, terreni e oceani, rappresentano i migliori strumenti scientifici per la comprensione dei sistemi climatici e risultano fondamentali per fare previsioni e definire le strategie future. “Pensiamo che analoghi modelli generali degli ecosistemi – ha spiegato Drew Purves, uno degli autori dell'articolo – potrebbero radicalmente migliorare la comprensione della biosfera e definire scelte per la tutela della biodiversità”. 
Allo stesso modo con cui un modello delle correnti oceaniche è in grado di prevedere l'evoluzione del sistema in base ai cambiamenti di temperatura o di salinità senza dover conoscere il comportamento di ogni singola molecola d'acqua, i ricercatori britannici propongono di adottare modelli analoghi anche nel mondo del vivente.  
I Gem potrebbero “'catturare' le strutture su ampia scala – prosegue ancora Purves – e le funzioni di qualsiasi ecosistema simulando i processi che portano alla distribuzione e l'abbondanza di organismi all'interno di un ecosistema”.  
Per lungo tempo i biologi hanno considerato impossibile ridurre la complessità degli ecosistemi in semplici modelli. Eppure ora, spiegano i ricercatori, ci sono gli strumenti e si avverte la necessità di una visione globale e previsionistica da affiancare ai metodi tradizionali.  
