#titolo Corea del Sud - Mondiali Sudafrica
  ''Quello di Sudafrica 2010 sara' l'ultimo capitolo della mia vita calcistica. Per questo voglio metterci tutta l'energia e l'impegno possibile affinche' la nostra nazionale ottenga un buon risultato''. 
 
Fra tanti allenatori che si tengono sul generico e usano toni diplomatici, eccone uno che punta direttamente al bersaglio. E' quel Huh Jung-Moo, 55enne ct della Corea del Sud presente per la settima volta consecutiva alla fase finale di un Mondiale e decisa a ricavarne il massimo. Probabilmente sara' impossibile ripetere il quarto posto dell'edizione 2002, quella ospitata dai coreani e dal Giappone, ma il traguardo e' quello di entrare fra le prime otto, nonostante le difficolta' di un girone iniziale con Argentina, ovvero una delle favorite per la vittoria finale, Nigeria e gli ex campioni d'Europa della Grecia. 
 
Ma Huh, in gol da giocatore contro l'Italia ai Mondiali del 1986, e' sicuro che i suoi, che corrono a mille all'ora e cercano di privilegiare un calcio d'attacco all'olandese, frutto degli insegnamenti di Hiddink ed Advocaat, possano recitare la parte della sorpresa (''siamo pronti a ribaltare ogni pronostico, garantisco che saremo competitivi''), e guidato da un incrollabile ottimismo ha dato vita ad una serie d'esperimenti alla ricerca della giusta alchimia, da tradurre nella lista definitiva dei 23 convocati. Ha anche messo insieme una lunga striscia di risultati positivi, interrotta dalla sconfitta (0-1) dello scorso novembre contro la Serbia. 
Nelle qualificazioni mondiali i 'Guerrieri del Taeguk' hanno tenuto fede al loro ruolo di giganti del calcio asiatico e si sono qualificati per il Sudafrica nonostante qualche impaccio imprevisto, tradottosi nei due 0-0 contro i 'cugini' del Nord che hanno deluso i tifosi di Seul, che nutrono grandi aspettative nei confronti dei loro beniamini. A confortare il ct sono arrivate le prestazioni delle due stelle della nazionale, Park Ji-Sung (quello del Manchester United) e Park Chu-Young, protagonista di un'ottima annata anche nella Ligue 1 francese con il Monaco. 
 
Sono loro le punte di diamante di una squadra di cui fa ancora parte, anche se non piu' fra i titolari, quell'Ahn Jung-Hwan, calcisticamente rinato in Cina, nel Dalian Shide, e che nel 2002 elimino' con un suo gol l'Italia facendosi cacciare da Gaucci che era il suo presidente al Perugia. La coppia d'attacco con Ahn e Lee Dong-Gook non e' piu' quella micidiale di una volta, ma potrebbe rivelarsi adatta per mandare in crisi difensori un po' macchinosi (ma anche molto duri) come quelli argentini o distratti come i nigeriani. Intanto, in un'amichevole giocata a marzo a Londra, ha fatto impazzire la Costa d'Avorio, ovvero una delle squadre considerate fra le possibili sorprese del torneo sudafricano. La partita e' finita 2-0 per gli asiatici, ma il punteggio avrebbe potuto avere uno scarto piu' ampio. Di sicuro gli osservatori dell'Argentina (e anche del Brasile, visto che c'era Dunga, venuto pero' per spiare gli Elefanti ivoriani) hanno riempito quaderni di appunti. 
 
E poi i sudcoreani hanno l'arma segreta, ovvero l'utilizzo di una serie di prodotti, nell'alimentazione, a base di aglio che servirebbero a purificare l'organismo e a migliorare le prestazioni atletiche: chissa' che non sia questo il segreto finale dei 'Guerrieri' in maglia rossa-  
Â   
