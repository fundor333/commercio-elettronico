#titolo Non e' day after, fuori senza polemiche - Visto da...
  (ANSA) - WASHINGTON - Il giorno dopo in America non é un 'Day After'. Contagiati come il resto del mondo dalla febbre del calcio, gli Stati Uniti, pur avendo seguito la partita con il Ghana con un'emozione collettiva senza precedenti, hanno accolto l'eliminazione dai Mondiali in Sudafrica con gli applausi che si riservano a chi, seppur vinto, ha dato tutto ciò che poteva dare. Applausi al Ghana vincitore, onore alla Nazionale Usa.    Nessuna polemica, il giorno dopo. Solo delusione, e applausi di riconoscenza ai giocatori. Se in Italia la sconfitta con la Slovacchia è sfociata nel furore, negli Stati Uniti la prestazione col Ghana è rimasta nell'ambito di una cultura sportiva che gli italiani sembrano aver perso ormai da tempo.  (ASCOLTA L'AUDIO) 
Tutti i principali quotidiani d'America per una volta si sono trovati concordi nel concedere al calcio la loro prima pagina: "Pazienza America. Cominciamo a pensare a Brasile 2014".     Un esempio su tutti: il quotidiano nazionale Usa Today sul suo sito web ha pubblicato i commenti di decine di tifosi intervistati al termine della gara. Da tutti, che i commenti venissero da Los Angeles o da New York, è stato espresso questo stato d'animo condiviso: "Gli Stati Uniti devono essere orgogliosi di quanto hanno fatto vedere in Sudafrica. Perché hanno giocato alla pari contro squadre di livello mondiale. E sono usciti dal campo dopo aver speso tutte le energie che avevano".    L'eliminazione, comunque, avrà effetti diretti anche sulla Nazionale americana.  
Il tecnico, Bob Bradley, potrebbe lasciare la panchina. Il suo contratto scade col 2010, e molti commentatori lo danno in partenza. Lui, Bradley, ha preso tempo: "Vedremo. Il mio contratto scade a fine anno e sono stati quattro anni molto intensi. Decideremo nei mesi a venire".    Per quanto eliminato, Bradley un risultato l'ha ottenuto: ha 'agganciato' gli Usa al calcio. "Peccato essere usciti, perché finalmente la passione per il calcio era diventata collettiva" ha commentato Eric Wynalda, che guidò la Nazionale Usa a Italia '90. Oggi Wynalda e' uno dei commentatori sportivi della Fox e si è detto "entusiasta" del sentimento calcistico che ha potuto constatare in occasione di questi Mondiali. 
"Sono convinto che per Brasile 2014 la Nazionale sarà ancora più forte, e il calcio ancora più 'sentito' di oggi".    Il Mondiale è stato seguito - fatto inedito - anche alla Casa Bianca. In piena crisi McChrystal, mentre il presidente Obama comunicava il licenziamento del generale, i cronisti presenti nel Giardino delle Rose hanno potuto sentire l'urlo di gioia del personale dell'amministrazione che, in una stanza vicina, stavano seguendo la diretta di Usa-Algeria, culminata con il gol di Landon Donovan. E lo stesso Obama in pieno G8, tra un vertice e l'altro, si è ritagliato lo spazio per seguire, da solo, Usa-Ghana. Prima della partita aveva comunque fatto questa promessa, resa nota dal portavoce della Casa Bianca, Robert Gibbs: "Comunque vada a finire, il presidente Mills ed io alla prima occasione ci scambieremo le magliette".  
