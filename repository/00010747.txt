#titolo Saab potrebbe avviare produzione di una nuova 9-3 - Industria e Mercato - Motori
  ROMA - La Saab 9-3 potrebbe presto tornare sul mercato. Lo anticipa il magazine tedesco Auto Motor und Sport che pubblica tre foto ''sfuocate'' che sarebbero state trafugate da un ex dipendente della Casa svedese. Da cio' che si rileva da queste immagini, il design della 9-3 e' stato modificato, spingendosi piu' in direzione di quello della sorella maggiore 9-5. Questa fuga di notizie si aggiunge a quanto e' stato annunciato dal gruppo cino-svedese NEVS (National Electric Vehicle Svezia) circa l'intenzione di produrre vetture Saab elettriche entro il 2014.     Il consorzio che ha acquistato la marca svedese Saab ad agosto del 2012 ha anche fatto sapere, riferisce Reuters, che lo sviluppo dei modelli elettrici sara' finanziato dalla ripresa della produzione della berlina 9-3, e ha annunciato una partnership con il fondo cinese di investimento Qingdao Qingbo per la produzione della futura Saab elettrica nella citta' di Qingdao nella Cina nord-orientale. L'annuncio sarebbe, secondo la fonte, il primo passo di un lungo percorso che potrebbe portare alla produzione di una macchina elettrica firmata Saab. 
Il fondo di investimento cinese ha deciso di spendere 226 milioni di euro sul progetto il cui 22% appartiene al consorzio NEVS. Al momento nessuna data e' fissata per la firma dell'accordo, ma NEVS ha gia' annunciato l'uscita del primo veicolo elettrico Saab nel 2014. La nuova proprieta' della Saab si e' posta l'ambizioso obiettivo di produrre 120.000 veicoli l'anno entro il 2016. Per raggiungere l'obiettivo conta sullo sviluppo del mercato dei veicoli elettrici in Cina. Infatti il governo cinese prevede di installare 400.000 stazioni di ricarica in 20 citta' entro il 2015 e spera di raggiungere 500.000 immatricolazioni di veicoli a zero emissioni entro il 2015, contro le 12.791 dell'anno scorso.  
