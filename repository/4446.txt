#titolo TURISMO: LA CALABRIA PUNTA SU ARTE E CULTURA TERRITORIO - Turismo Calabria
     (ANSA) - CATANZARO, 29 MAG - Il turismo d'arte continua a 
essere una importante risorsa per il prodotto turistico, tanto 
da identificare il paese e a valorizzare anche gli altri turismi 
presenti. In termini di apporto economico il turismo culturale a 
livello nazionale si stima intorno al 20% dell'apporto turistico 
complessivo qualora si consideri solo la motivazione prevalente, 
mentre se si considera l'arte anche come motivazione secondaria 
siamo intorno al 32%.    I flussi turistici e, piu' in generale l'attrattivita' delle 
localita', dipendono sempre piu' dall'unicita' e dalla qualita' 
dei territori di destinazione e in particolare dalla dotazione e 
dalla fruibilita' delle risorse naturali e culturali presenti. 
In questo contesto la qualita' e la sostenibilita' ambientale 
delle destinazioni turistiche costituiscono un vantaggio 
comparato strategico per l'industria turistica regionale. La 
conoscenza del patrimonio culturale e' il primo passo per 
elaborare e attuare le strategie piu' adeguate alla sua tutela e 
valorizzazione ma e' evidente la non completezza di dati sulla  
reale consistenza e localizzazione del patrimonio regionale 
interamente considerato. Dunque, si punta ad innovare i processi 
di pianificazione e promozione dei prodotti-servizi ricorrendo 
alle nuove tecnologie, puntando alla gestione e valorizzazione 
delle risorse culturali.    Con il diffondersi del turismo esperenziale o hessiano, cioe' 
della fruizione sempre piu' consapevole e mirata delle vacanze e 
del tempo libero, assume una valenza sempre maggiore l'identita' 
di una destinazione come segno distintivo e valore aggiunto, 
fino a raggiungere la valenza di una ''marca'' distintiva. Nel 
corso degli anni, la concezione di calabresita', ha sempre piu' 
assunto connotazioni positive legate per la presenza di molte 
tradizioni locali, di tante identita' autonome, di produzioni 
tipiche e caratterizzanti e di uno stile di vita che, in 
contrapposizione alla vita frenetica di oggi, puo' essere 
considerato slow.
