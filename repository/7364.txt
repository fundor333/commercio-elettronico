#titolo Pesca: delegazione norvegese in visita nelle Marche - Ambiente e Pesca - Mare
     (ANSA) - ANCONA, 7 FEB - Una delegazione della contea
norvegese del Nordland ha fatto visita oggi in Regione per un
incontro che ha come comune denominatore la pesca e in
particolare lo stoccafisso. Il Nordland e' la regione delle
isole Lofoten, area dove e' intensa la pesca di merluzzo e la
produzione di stoccafisso. La delegazione era composta da
rappresentanti istituzionali della contea e dell'ente pubblico
Innovation Norway che si occupa di innovazione e impresa in
molti settori tra cui, per la quasi meta' del suo budget, a
quello marittimo.     
   L'incontro - spiega una nota - si colloca tra i momenti di
confronto all'interno del progetto europeo Locfood, di cui la
Regione Marche e' partner e il Nordland capofila. Il progetto,
avviato da un anno, e' stato costruito appositamente attorno
allo stoccafisso, prodotto alimentare molto apprezzato in tutto
il territorio regionale. Una cooperazione molto proficua, come
ha commentato a margine dell'incontro l'assessore regionale Sara
Giannini, con l'auspicio che possa estendersi anche ad altri
settori regionali come industria e artigianato.    La delegazione ha visitato tra l'altro l'istituto di ricerca
sul mare Cnr Ismar e imprese del settore ittico. (ANSA).
