#titolo Uragani come Katrina ogni 2 anni se temperature piu' 2 gradi - Clima - Ambiente&Energia
 
            
            ROMA -  Con il riscaldamento climatico gli uragani come Katrina,
che ha colpito New Orleans nel 2005, saranno sempre piu'
frequenti, addirittura dieci volte piu' frequenti di oggi se le
temperature aumenteranno di due gradi e cio' vuol dire che
potrebbero accadere ogni due anni. E' quanto mostra una ricerca pubblicata sulla rivista
dell'Accademia delle Scienze degli Stati Uniti (Pnas) coordinata
dal danese Aslak Grinsted, dell'universita' di Copenhagen. I cicloni tropicali si formano sulle superfici oceaniche calde a
causa della forte evaporazione e del riscaldamento dell'aria. Di
solito si formano nell'Oceano Atlantico e si muovono verso la
costa orientale degli Stati Uniti e verso il Golfo del Messico. Lo studio ha analizzato il rapporto tra i modelli delle
temperature globali e la frequenza degli uragani che hanno
colpito la costa sud-est degli Stati Uniti dal 1923 a oggi. E'
stato cosi' stimato che il numero di uragani della stessa
intensita' di Katrina nel corso del 21/mo secolo possono
aumentare da due a sette volte per ogni grado di aumento della
temperature globali. Dal 1923 a oggi vi e' stato un uragano
dell'intensita' di Katrina' ogni 20 anni ma i ricercatori hanno
scoperto che, ''un aumento delle temperature di 0,4 gradi -
spiega Grinsted - corrisponde a un raddoppio della frequenza
delle tempeste estreme come Katrina''. ''Se la temperatura aumenta di un ulteriore grado - prosegue
l'esperto - la frequenza di questi uragani aumenta di 3-4 volte
e se le temperature globali aumenteranno di due gradi, eventi
come Katrina saranno circa 10 volte piu' frequenti. Cio'
significa che ci sara' un uragano come Katrina ogni due anni''. A causa del riscaldamento globale, sottolinea Grinsted,
aumentera' anche il livello del mare. Come risultato, ''le
tempeste peggioreranno e diventeranno potenzialmente piu'
distruttive''.
