#titolo Usa, auto elettriche troppo silenziose. NHTS, si devono sentire - Mobilit√† Sostenibile - Motori
  ROMA - Tempi duri per chi sogna la silenziosita' dell'auto elettrica. Come previsto dalla legge bipartisan sulla valorizzazione della sicurezza pedonale del 2010, il Dipartimento Trasporti National Highway Traffic Safety Administration degli Stati Uniti ha proposto che i veicoli ibridi ed elettrici siano conformi alle norme sonore minime, per contribuire a rendere i pedoni consapevoli dei veicoli in avvicinamento. A bassa velocita' i veicoli elettrici e ibridi non funzionano come quelli tradizionali a benzina o diesel. Il motore elettrico li rende molto piu' silenziosi e il loro avvicinamento diventa difficile da percepire. 
Lo standard proposto - il Federal Motor Vehicle Safety Standard No. 141 - dovrebbe adempiere al mandato del Congresso sulla legge pedonale per il miglioramento della sicurezza. In base alla legge i veicoli ibridi ed elettrici devono soddisfare i requisiti minimi sull'emissione del suono, in modo che i pedoni siano in grado di rilevarne la presenza, la direzione e la posizione quando si muovono a bassa velocita'. I suoni dovrebbero essere riconoscibili, nella vasta gamma dei rumori di strada e tra gli altri suoni di sottofondo dell'ambiente, ogni qual volta il veicolo cammina al di sotto dei 30 Km/h. Ma deve, soprattutto, emettere un suono sufficiente a consentire ai pedoni e ciclisti di individuarli senza il ricorso a segnalazioni sonore. ''La sicurezza'' ha detto il Segretario ai Trasporti Ray LaHood ''e' la nostra massima priorita', questa proposta contribuira' a rendere le strade della nostra nazione sicure per tutti, siano essi automobilisti, ciclisti o pedoni, e in particolare i non vedenti e ipovedenti''.  
