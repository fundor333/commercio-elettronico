#titolo Ups: Ue blocca fusione con Tnt, impedisce concorrenza - Economia e lavoro - ANSA Europa
  BRUXELLES - L'Antitrust Ue ha deciso di bloccare la  fusione Ups-Tnt Express  vietando alla societa' americana di acquisire l'olandese, in quanto l'operazione ''limiterebbe la concorrenza'' nel settore delle consegne di pacchetti in un altro paese Ue in 15 stati membri. L'impegno a vendere le controllate di Tnt nei 15 paesi in questione da parte di Ups e' stato ritenuto ''inadeguato'' in base all'analisi di mercato condotta dalla Commissione. 
   
 L'acquisizione di Tnt da parte di Ups ''avrebbe drasticamente ridotto la scelta tra i fornitori e probabilmente portato a un aumento dei prezzi'', ha dichiarato il  commissario Ue alla concorrenza  Joaquin Almunia, assicurando di aver lavorato ''molto duramente'' con Ups sino alla fine della procedura Ue per trovare ''possibili rimedi'' ma ''quello che hanno offerto semplicemente non era abbastanza'' per affrontare i ''seri problemi di concorrenza'' identificati. 
   
 Problemi che erano stati gia' comunicati alle due societa', in particolare a Ups che lo scorso 14 gennaio aveva annunciato di non essere piu' intenzionata all'operazione di acquisto di Tnt dopo il  veto posto da Bruxelles . La Commissione ha avuto ancora due settimane di tempo per riflettere sul caso, cosi' come le due societa', ma e' stato ora definitivamente confermato il 'no' alla fusione. 
   
 ''Sono stato un po' sorpreso'' per l'annuncio anticipato fatto da Ups e Tnt due settimane fa sull'esito negativo dell'operazione di fusione e dei negoziati in corso con l'Antitrust Ue per arrivare a una  soluzione condivisa , ha detto Almunia, spiegando che ''avevamo ancora il tempo per arrivare a un'intesa e l'esperienza insegna che gli elementi finali per una soluzione positiva non si trovano il primo giorno di negoziati ma il piu' vicino possibile alla scadenza ultima''. 
   
 E ''quando loro hanno fatto quella dichiarazione, credevo avessimo ancora tempo per un accordo'', ha aggiunto il commissario, ricordando che si tratta del  ''terzo caso su oltre 800''  fusioni analizzate sotto la sua supervisione ad avere ottenuto ''parere negativo''. Gli altri due erano stati Nyse Euronext-Deutsche Boerse e Olympic-Aegean Airlines. 
   
   
            
