#titolo La rinascita del diesel in Nord America vista da Bosch - Componentistica - Motori
  DETROIT - Dopo anni di avversione al diesel l'America dell'auto assiste a un'inversione di tendenza e Bosch, fornitore leader mondiale di sistemi di iniezione diesel common-rail, attraverso l'amministratore delegato di Bosch Italia Gabriele Allievi, ci spiega i motivi e i vantaggi di questa tendenza.    "Attualmente i volumi del diesel negli USA sono ancora bassi. Siamo nell'ordine del 3 per cento. Ma nel settore delle "passenger car" - rileva Allievi - la crescita è del 30%: significa che un americano su tre sceglie il diesel. Riteniamo che i volumi si possano raddoppiare entro il 2015 e che nel medio periodo si possa fare di più". Sui motivi dell'interesse l'a.d. di Bosch Italia spiega che "negli Stati Uniti il diesel ha un grande potenziale per vari motivi. Il primo è tecnologico. Ora che il CAFE prescrive consumi di 50 mpg entro il 2025, occorre una "road map" tecnologica per avere una flotta che possa arrivare a questi risultati. Si presume che l'elettrificazione non sarà sopra il 10% entro il 2020, per cui ci vuole l'alternativa che è il diesel''.     Sul mercato americano sono in arrivo una raffica di modelli diesel, come la Jeep Grand Cherokee, a cui seguiranno altre auto del gruppo Chrysler e nel 2013 sono previste molti diesel di altri costruttori. Elemento trainante di questo 'affollamento' e' la riduzione dei consumi e delle emissioni di CO2 assicurata dal diesel. Dalle simulazioni Bosch è emerso che alcune vetture diesel, considerando 15.000 miglia all'anno di percorrenza media, permettono un risparmio da 3.000 a 5.000 dollari, grazie alla riduzione dei consumi di circa il 20-25% rispetto alle motorizzazioni a benzina in commercio. "Si tratta - continua Allievi - di una perfetta combinazione di ecologia, portafoglio, legislazione e piacere di guidare. Bosch continua a fare investimenti importanti e l'evoluzione continua. Uno degli aspetti dei diesel moderni sarà l'aumento della coppia e la diminuzione del numero dei giri. Una caratteristica importante, soprattutto in America, dove avere tanta coppia a basso numero di giri è cosa sconosciuta dai motori a benzina".     E in Nord America è importante anche l'abbattimento delle emissioni. "Dal punto di vista degli standard sulle emissioni - spiega Allievi - la regolamentazione è simile al nostro Euro VI. Bosch si è organizzata per fornire soluzioni ancjhe per il post trattamento con il relativo abbattimento dei NOX. Nel mercato Nord americano è una soluzione necessaria, sulle vetture medio-pesanti e i veicoli commerciali, per poter ottemperare alla legislazione".     Ma il salone di Detroit è da ricordare anche per il lancio mondiale della Maserati Quattroporte, equipaggiata con tecnologia Bosch.  "Si' la Maserati e anche le Ferrari - incalza Allievi - sono equipaggiate sia con gli impianti di iniezione Bosch sia con i sistemi di sicurezza attiva come quello di anti sbandamento ESP". Leggiamo nelle parole dell'a.d. di Bosch Italia una punta di orgoglio: "la Maserati fa parte di quei clienti alto-prestazionali che rappresentano uno stimolo e una sfida. Sono questi clienti che, con richieste particolari, specifiche, esigenti e a volte insolite, ci spingono a sperimentare nuove soluzioni diventando motivo di stimolo anche per evolvere e migliorare la produzione di massa. Sicuramente Ferrari e Maserati sono per la nostra azienda dei clienti privilegiati dal punto di vista dell'immagine, ma soprattutto per lo stimolo a rimanere ai massimi livelli qualitativi".  
