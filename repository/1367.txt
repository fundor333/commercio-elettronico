#titolo Italia 150: gran tour cultura nelle Marche  - Italia 150
  Spettacoli, letture, mostre, convegni proiezioni, e perfino una caccia al tesoro per le scolaresche, in musei,  archivi e biblioteche di 45 Comuni delle Marche, per concludere le celebrazioni del 150/o dell'Unità d'Italia. E'  l'iniziativa, presentata oggi ad Ancona,  "Grand tour cultura" , in programma dal 26 novembre all'11 dicembre, che  nasce dalla collaborazione tra la Regione Marche, e le sezioni regionali dell'International Council of Museums  (Icom), dell'Associazione italiana biblioteche (Aib), dell'Associazione nazionale archivistica italiana (Anai), e  della direzione regionale del ministero Beni e Attività culturali. "Il progetto - ha dichiarato l'assessore alla  cultura della Regione Marche,  Pietro Marcolini  - serve a rafforzare l'identità civile della popolazione, facendo  conoscere a tutti le preziose istituzioni culturali del nostro territorio, e a valorizzare le competenze di quanti  vi lavorano. Rappresenta inoltre uno straordinario esempio di collaborazione tra enti diversi, per moltiplicare le  offerte e minimizzare i costi, anche con l'intento di riportare i giovani nei centri storici, grazie all'apertura   gratuita dei suoi contenitori culturali". Secondo i rappresentanti regionali di Icom,  Tiziana Maffei , Aib,  Tommaso  Paiano , e Anai,  Maria Palma , "in un momento di pesanti tagli governativi, a causa dei quali i dipendenti che vanno  in pensione spesso non vengono sostituiti, perdendo un grande patrimonio di professionalità, l'iniziativa serve a  richiamare l'attenzione sulla situazione dei nostri istituti culturali. La cooperazione instaurata - hanno aggiunto  - prefigura nuove forme di lavoro collettivo, che arricchiscono le esperienze di ognuno". Tra le iniziative in  programma: una mostra fotografica sull'Unità d'Italia a Senigallia e visite guidate alla Galleria Nazionale di  Urbino, in cui si potranno ammirare anche le collezioni sviluppatesi dopo l'unificazione. Gli archivi storici di  Filottrano, Urbania e Mondolfo ricostruiranno le vicende degli eroi risorgimentali, attraverso documenti e oggetti  originali, mentre l'Archivio di Stato di Ancona farà ripercorrere ai visitatori il periodo risorgimentale nella  provincia. Film, laboratori per bambini e visite guidate tra libri e opere d'arte sono proposte a Jesi, Maiolati  Spontini, Corridonia, Fabriano, Macerata, Montegranaro e San Benedetto del Tronto, anche in occasione della Giornata  delle Marche del 10 dicembre. In mostra a Numana, Arcevia e Ancona, ha annunciato  Francesca Farina , della  Soprintendenza per i Beni archeologici delle Marche, anche i reperti degli scavi effettuati nell'800 dal celebre archeologo  Edoardo Brizio . Per finanziare tutti i progetti, anche a carattere nazionale, del 150/o, parte  dei quali già realizzati con successo - ha reso noto Marcolini - la Regione Marche ha investito 750 mila euro.   
