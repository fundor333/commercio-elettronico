#titolo Luci su Torino, un gioiello illumina la Mole - Spettacolo
TORINO- Si accendono le luci sulla festa, si accendono le luci sulla Mole Antonelliana.    Uno dei momenti clou della ''Notte tricolore'' a Torino e' l'illuminazione del simbolo della citta'. 
 L'opera dell'Antonelli, che svetta nello skyline del capoluogo piemontese con i suoi 167,5 metri d'altezza, nella notte della festa dell'Unita' d'Italia e' impreziosita da un ''gioiello'' di luci a  led, una ''collana'' tricolore, formata da tre cornici rettangolari - una bianca, una rossa e una verde - che ''galleggeranno'' sulla cupola.    Il progetto e' firmato dagli architetti Italo Lupi, Ico Migliore e Mara Servetto, gli stessi che hanno curato il ''Look of the City'', ovvero gli striscioni, i banner e i totem che per tutto il periodo delle celebrazioni ''vestiranno'' Torino.    L'accensione e' in diretta su Rai 1, nel programma ''Centocinquanta'' condotto da Pippo Baudo e Bruno Vespa. 
 A Torino il tema della luce non si esaurisce con la decorazione della Mole. Per la Notte Tricolore si riaccendono le ''Luci d'artista'' che illuminano e abbelliscono Torino da oltre dieci anni nel periodo di Natale. Tornano a risplendere sette delle venti installazioni normalmente accese: ''Tappeto volante'' (Daniel Buren - Piazza Palazzo di Citta'), ''L'energia che unisce si espande nel blu'' (Marco Gastini - Galleria Subalpina), ''Piccoli spiriti blu'' (Rebecca Horn - Monte dei Cappuccini), ''Doppio passaggio'' (Joseph Kosuth - Murazzi del Po), ''Il volo dei numeri''(Mario Merz - Mole Antonelliana), ''Amare le differenze''(Michelangelo Pistoletto - Piazza della Repubblica) e ''Luce fontana ruota'' (Gilberto Zorio - Laghetto di Italia '61).  
