#titolo Raccolta rifiuti di qualita', lettori selezionano plastica - Speciali ed Eventi - Ambiente&Energia
  Lettori ottici che selezionano la plastica. Obiettivo, ottenere il massimo beneficio dall'impegno dei cittadini nella raccolta differenziata, aumentando in maniera significativa la percentuale di rifiuto destinato al recupero. 
   
 Il progetto e' del gruppo Hera, che mira a realizzare in tutti i territori serviti linee di selezione dei rifiuti, dotate di tecnologie a lettura ottica. L'investimento e' di 20 milioni di euro, avviato con l'attivazione della nuova linea a Voltana (Ravenna), ad ottobre, e proseguito il mese scorso a Coriano, nel Riminese. 
   
 I dispositivi sono in grado di distinguere i polimeri della plastica, assicurando piu' materiale avviato al recupero. E permettono di selezionarlo con precisione, puntando ad ottenere una plastica sempre piu' di qualita' da reimmettere sul mercato. 
   
 In questo senso, i due impianti romagnoli di Akron (Gruppo Herambiente, a sua volta parte del Gruppo Hera) sono solo i primi di un progetto piu' ampio: entro la fine dell'anno questi moderni lettori saranno installati anche nelle piattaforme di Modena, mentre per il bolognese bisognera' attendere la prima meta' del 2013, quando verra' realizzato un impianto completamente nuovo a Granarolo dell'Emilia. 
   
 Con questi strumenti, lettori sotto i quali passa un nastro trasportatore con la plastica raccolta tramite la differenziata, e' possibile indicare il tipo di polimero che si desidera selezionare e la macchina riconosce subito quanto richiesto. 
   
 Cosi' c'e' la garanzia di un'ottima qualita' del prodotto da avviare a riciclo. Insomma, ad essere migliorato sara' anche il lavoro degli addetti, che passeranno da un processo di selezione prevalentemente manuale ad attivita' piu' mirate alla manutenzione e al controllo. 
   
 La lettura ottica e' un'innovazione importante, anche tenendo conto delle normative europee che imporranno nei prossimi anni di spostare l'attenzione dalla raccolta differenziata alla percentuale di rifiuto effettivamente re-immesso sul mercato. Ad oggi il Gruppo Hera avvia gia' a recupero circa il 78,4% della plastica, portando l'Emilia-Romagna tra le regioni piu' virtuose in questo processo. ''Ma gli obiettivi futuri - viene sottolineato - sono centrati su un miglioramento costante, doveroso soprattutto dal punto di vista ambientale ed etico''.  
