#titolo Ue in pressing su Italia, fare presto nuovo governo - Altre news - ANSA Europa
  BRUXELLES - All' Italia  serve un governo ''il prima possibile'', instradato sulla via delle riforme tracciata da Mario Monti, ma con un po' piu' di flessibilita'. Questo e' il messaggio che arriva dall'Europa, finora inconsapevole dell'ampiezza della situazione italiana e che si e' vista mettere sul tavolo dal premier uscente, al suo ultimo vertice, il 'caso Italia'. Un vero e proprio esempio di scuola che ha raccolto, come ha raccontato lo stesso Monti, la  preoccupazione di tutti .  
   
 Il risultato del voto e il caos post elettorale che regna nel paese sono infatti una '' lezione da imparare assolutamente '', ha riconosciuto il presidente francese Francois Hollande, perche' dimostra che quando il risanamento procede ''troppo in fretta'', ''il rischio e' il  rigetto dell'Europa  in quanto tale''. Con derive preoccupanti in cui, oltre al rifiuto dell'Ue e della classe politica nazionale, si affermano - ha messo in guardia l'ex presidente dell'Eurogruppo - forze politiche che fanno appello alla credulita' della gente.  
   
 Per esempio il M5S di Grillo che, ha avvertito il premier lussemburghese, ''ha fatto promesse di natura estremamente irresponsabile'' come l' uscita dall'euro , o ancora come quelle di Berlusconi sul rimborso dell'Imu. Monti si e' visto cosi' riconoscere la giustezza delle sue richieste per una maggiore flessibilita' del deficit sulla spesa per gli investimenti produttivi, non solo da Bruxelles ma anche dalla cancelliera tedesca Angela Merkel. ''Ha perfettamente ragione - ha assicurato Merkel - nel programmare di usare i margini consentiti dal  Patto di stabilita'  per finanziare gli investimenti'' per la crescita.  
   
 Un'eredita' preziosa per il governo che verra' e che raccogliera' anche i benefici delle  riforme fatte dal governo Monti . E che quest'ultimo, si e' rammaricata la cancelliera, non ha fatto in tempo a vedere, perche' ''ci vuole tempo''. E se sfumano gli auspici per un governo ''subito dopo la prima sessione del Parlamento'', resta il pressing europeo, di cui si e' fatta portavoce la Merkel, per avere un esecutivo ''il prima possibile''.  
   
 Mettere in piedi una maggioranza , pero', ha riconosciuto Hollande, ''sembra difficile'', anche se ''nell'interesse del popolo italiano non dubito che le forze politiche ci lavoreranno''. Un altro appello al ''buon senso'' era arrivato dal presidente Ue Herman Van Rompuy, auspicando anche il mantenimento della ''direzione generale'' di Monti. 
   
    
