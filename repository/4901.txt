#titolo Golf: Miami, Tiger Woods primo da solo - Altri Sport
Matteo Manassero è rimasto al 32/o posto con 142 colpi (71 71, -2), e Francesco Molinari ha operato un buon recupero, salendo dal 64/o al 44/o con 144 (78 66, par), grazie a un 66 (-6), nel WGC Cadillac Championship, secondo torneo stagionale dei quattro del World Golf Championships che si sta disputando sul tracciato del TPC Blue Monster (par 72), al Doral Resort di Miami in Florida. 
 Ha dato ancora spettacolo Tiger Woods che con un parziale di 65 (-7) e lo score di 131 (66 65, -13) è rimasto da solo in vetta con due colpi di vantaggio sul nordirlandese Graeme McDowell (133 - 66 67, -11) e tre su Phil Mickelson e su Steve Stricker (134, - 10). Il ritmo imposto da Woods ha allungato la graduatoria e per i giocatori che sono oltre il nono posto il recupero è probabilmente già proibitivo, un po' per quanto sta facendo vedere lo stesso leader e un po' perché anche i primi inseguitori non vanno certo piano. Sono al quinto posto con 135 (-9) Bubba Watson e lo svedese Fredrik Jacobson, al settimo con 136 (-8) Keegan Bradley e il sudafricano Charl Schwartzel e al nono con 137 (-7) Dustin Johnson. 
 Lo spagnolo Sergio Garcia, che affiancava Woods al comando dopo un giro insieme a McDowell, Watson e Jacobson, ha perso sette colpi ed è decimo con 138 (-6) alla pari con l'inglese Ian Poulter. Hanno ceduto anche Hunter Mahan, 21° con 139 (-5), e l'inglese Justin Rose, campione uscente, 27° con 140 (-4). Hanno lo stesso score di Manassero l'inglese Lee Westwood, l'australiano Adam Scott, il sudafricano Ernie Els e il nordirlandese Rory McIlroy, numero uno mondiale, che con un parziale di 69 (-3) ha effettuato il primo giro sotto par in stagione. Sono insieme a Molinari il tedesco Martin Kaymer e Matt Kuchar e sono dietro il sudafricano Louis Oosthuizen, 48° con 145 (+1), l'inglese Luke Donald, 54° con 146 (+2), e l'irlandese Padraig Harrington, 59° con 148 (+4). Chiude il gruppo dei 65 concorrenti lo scozzese Paul Lawrie (151, +7)  
