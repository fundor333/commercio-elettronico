#titolo Messico - Mondiali Sudafrica
  Messico verde, come i suoi giovani e come la serenita' che avvolge l'ambiente da quando in panchina c'e' Javier Aguirre. I messicani sanno di avere dei limiti, ma l'impressionante serie di vittorie consecutive nella fase di preparazione li propone come possibili qualificati del gruppo A. 
Protagonisti del match di inaugurazione l'11 giugno contro i padroni di casa del Sudafrica, i messicani hanno tutte le possibilita' di fare bella figura visto il girone non proibitivo. Nella loro storia sono stati presenti ben 14 volte ai mondiali, arrivando peraltro ai quarti soltanto da paese organizzatore (1970 e 1986), ma un accesso agli ottavi, come nelle ultime quattro edizioni della coppa del mondo, sarebbe gia' soddisfacente.  
Eppure l'avventura mondiale era cominciata nel peggiore dei modi per i messicani, tra sconfitte e polemiche, prima che Aguirre, detto il Vasco (il basco) tornasse sulla panchina a meta' delle qualificazioni della Concacaf al posto di Sven Goran Eriksson. La situazione e' cambiata totalmente, cosi' come era stato - sempre con Aguirre - alle qualificazioni per Corea-Giappone 2002. Una serie di cinque vittorie consecutive con il ct appena licenziato dall'Atletico Madrid li ha riportati in alto facendogli chiudere il girone al secondo posto, a un punto dagli Stati Uniti. 
Il segreto di questa squadra sembra essere la gran serenita' dopo una serie di partite straordinariamente positive e il mix azzeccato da Aguirre con pochi e selezionatissimi giocatori esperti attorniati dai giovani piu' promettenti del paese. E' in questa luce che si spiega la rinnovata fiducia all'attaccante simbolo, Cuauhtemoc Blanco, quasi 37 anni, l'uomo della 'cateminha', gesto tecnico al limite del regolamento e ormai leggendario (pallone trattenuto fra i piedi mentre si salta l'avversario). Si era ritirato, e' tornato per giocare con Aguirre. 
Ma attorno  calciatori affermati come il centravanti Miguel Sabah, Rafael Marquez (centrale del Barcellona) e Carlos Vela (Arsenal) saranno sostenuti dalla corsa e dalla vivacita' delle nuove leve, Guillermo Ochoa, Efrain Juarez, Andres Guardado e Giovani dos Santos, quasi tutti nomi usciti dalla nazionale Under 17 campione del mondo nel 2005 in Peru'. 
Focoso giocatore quando era in campo, Aguirre e' riuscito - nonostante le intemperanze - ad avvolgere l'ambiente in una certa serenita', nonostante l'euforia per la conquista della Gold Cup (trofeo continentale del nord e centro America) con lo storico 0-5 rifilato agli ''yankees'' statunitensi in casa loro, al Giants Stadium di New York.  
   
