#titolo Flash sull'anteprima Infiniti Q50 prima del lancio a Detroit - Prove  e Novità - Motori
  ROMA  - E' bastato un breve videoclip di anticipazione sul dettaglio del gruppo ottico anteriore per scatenare la curiosita' sul look della nuova Infiniti Q50. Il modello, riferisce CarBuzz, che sostituira' la G37 illustrata in una delle foto si presenta come competitor della marca destinato a confrontarsi con auto dichiaratamente premium come la Bmw Serie 3 e la Lexus IS. Non volendo anticipare piu' del dovuto, prima del lancio ufficiale, il videoclip Infiniti mostra solo l'accensione del gruppo ottico anteriore e una blanda illuminazione di riflesso della porzione di carrozzeria circostante. Nulla di piu', oltre ad un ipotetico rombo del motore. In ogni caso non ci vorra' molto per saperne di piu', perche' la nuova Infiniti Q50, non si sa ancora se in versione concept o di produzione, sara' esposta al prossimo salone dell'auto di Detroit che alza il sipario il prossimo 14 gennaio. 
Il design della nuova Q50  dovrebbe essere influenzato da quello della concept Emerg-E Concept con carrozzeria berlina, mentre le varianti coupe' e convertibile dovrebbero arrivare nel corso del prossimo anno.        La nuova Infiniti dovrebbe essere assemblata su pianale Mercedes-Benz, in base all'accordo di collaborazione tecnica siglato tra la casa tedesca e la Nissan, a cui il marchio Infiniti appartiene. La motorizzazione dovrebbe comprendere un V6 ad iniezione diretta. Per i mercati importanti del mondo, tra cui l'Europa, dovrebbe anche essere disponibile un motore quattro cilindri diesel derivato dalla gamma Mercedes. Il logo Q50 scelto per identificare il modello va ad inserirsi nella nuova nomenclatura, voluta per la gamma Infiniti, destinata a sostituire la precedente denominazione alfanumerica che accoppiava una lettera, con cui identificare la gamma di appartenenza, e due cifre per rappresentare la fascia di cilindrata. I nuovi modelli saranno targati con la lettera Q - QX per le Suv - accanto a due cifre che indicano la posizione del modello nella gamma Infiniti. Il lancio del videoclip di anticipazione su Facebook, infine, e' un omaggio della Infiniti al milione di fan raggiunto dalla pagina dedicata alla marca, pubblicata sul noto social network. 
    
