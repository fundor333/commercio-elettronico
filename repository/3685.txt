#titolo Sudan: Pittella visita bambini Nyala salvati con ponte aereo - Politica estera, sicurezza e difesa - ANSA Europa
  KHARTOUM - Il vicepresidente del Parlamento europeo,  Gianni Pittella , in missione ufficiale in Sudan, ha visitato oggi i bambini di Nyala salvati grazie al ponte aereo organizzato da 'Italians for Darfur' per garantire loro cure e assistenza che nella regione occidentale sudanese gli erano state negate.  
   
 Il progetto dell'associazione capofila della campagna di sensibilizzazione e di sostegno umanitario per il Darfur ha già permesso a quattro piccoli pazienti di essere trasferiti e curati a Khartoum, la capitale del Sudan. I bambini, alcuni ustionati altri con gravi fratture, erano ricoverati nell'unico  ospedale pubblico  di Nyala.     ''Grazie a questa organizzazione umanitaria italiana i piccoli del Darfur che non hanno la possibilità di essere curati  - ha detto Pittella - hanno ora una speranza. La connessione tra Ong, Onu e ambasciata italiana a Khartoum ha permesso di avviare questo meritevole progetto che ci auguriamo vada avanti, spero che con l'aiuto di tutti questa regione possa essere dotata al piu' presto di strutture pediatriche adeguate e per questo lancio un appello all'Unione europea e ai paesi membri perche' si mobilitino a sostegno dei piccoli abitanti di quest'area cosi' sofferente e delle loro famiglie''. 
   
