#titolo Porti: Taiwan studia quello di Savona per l'accoglienza - Porti e Logistica - Mare
  (ANSA) SAVONA, 21 DIC - Una delegazione del ministero dei trasporti della Repubblica di Taiwan ha visitato questa mattina il terminal crociere di Costa a Savona per verificare le tecnologie e i sistemi di accoglienza dello scalo di  Costa Crociere . La delegazione e' stata accompagnata nel sopralluogo dal presidente dell'autorita' portuale di Savona Gianluigi Miazza. ''Siamo arrivati a Savona - ha spiegato il responsabile della delegazione - per renderci conto dei progressi che a Savona e piu' in generale in Italia sono stati fatti nell'ambito del turismo. Riteniamo di aver molto da apprendere dal vostro esempio e contiamo al ritorno a Taiwan di poter portare un contributo per lo sviluppo delle nostre strutture ricettive, turistiche e portuali''.     Dal canto suo il presidente Miazza ha tracciato un bilancio di questi primi mesi alla guida del porto. ''E' stato un periodo di lavoro intenso per fare il punto sui progetti in campo in un momento difficile per i sistemi portuali e di transizione a livello economico. Contiamo nel 2013 di poter almeno confermare i risultati nelle movimentazioni delle merci e dei passeggeri nel nostro scalo che abbiamo messo a segno nel corso del 2012. 
L'anno prossimo sara' ancora un anno di transizione, ma contiamo di poter portare avanti gran parte dei nostri progetti come la piattaforma Maersk che conoscera' un'accelerazione dei lavori nei primi otto mesi dell'anno. Contiamo anche di poter portare a termine i lavori del secondo Palacrociere. Cercheremo poi di fare sistema con gli altri porti liguri in modo da vincere la concorrenza con gli scali stranieri. Una volta realizzata la piattaforma potranno essere movimentati 600 mila teu di merci con punte di 800 mila teu nei mesi successivi. Per le crociere, dopo gli 800 mila passeggeri di quest'anno contiamo nel 2013 di arrivare a un milione''.  
