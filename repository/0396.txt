#titolo ANSA/ Nel 2012 crollo protesi seno,piu' gettonata e' liposuzione - Estetica - Salute e Benessere
     (ANSA) - ROMA, 2 MAR - Bando al grasso in eccesso e si' alla
ricerca di uno sguardo piu' giovane: sono queste le ultime
tendenze di chirurgia plastica registrate nel 2012. In calo
invece l'intervento per l'aumento della dimensione del seno con
protesi, complice il recente scandalo delle protesi francesi
Pip, che ha indotto molte donne a ricorrere a trattamenti piu'
'naturali'. A evidenziarlo e' un sondaggio condotto tra 255
chirurghi plastici, effettuato dall'Associazione italiana di
chirurgia plastica estetica (Aicpe) e presentato a Firenze al
convegno 'Chirurgia estetica: facciamo il punto'. 
   Tra gli interventi piu' praticati nel 2012 spicca dunque la
liposuzione (2/a nel sondaggio fatto nel 2011), seguita dalla
blefaroplastica, cioe' il ringiovanimento dello sguardo, e il
trapianto di grasso autologo, una delle novita' del momento.    
   ''Con l'innesto di grasso si inietta del grasso
precedentemente prelevato da una zona del corpo in un'altra -
precisa Giovanni Botti, presidente Aicpe -. Piace perche'
consente di ottenere risultati naturali utilizzando tessuto
proprio e non sostanze di sintesi o protesi''. L'intervento
viene usato per ripristinare i volumi, magari sul volto,
riempiendo i solchi naso-bocca, su delle cicatrici, o per il
seno, correggendo asimmetrie o rialzandolo. Ovviamente chi e'
magro non puo' sottoporvisi, non avendo la materia prima
necessaria. 
   In calo invece la mastoplastica per aumentare il seno, scesa
dal 1/o al 4/o posto. ''Una delle cause e' sicuramente da
ricercare nello scandalo delle protesi Pip - spiega Botti - che
ha probabilmente disincentivato molte donne dal sottoporsi a
questo intervento, che nel nostro Paese e' sempre stato molto
praticato''. Al quinto posto c'e' la rinoplastica, al sesto
l'addominoplastica e al settimo il trapianto di capelli, in
deciso aumento rispetto all'anno precedente.    Tuttavia, secondo i dati del sondaggio, nell'anno appena
trascorso la chirurgia plastica ha registrato un calo: quasi 9
specialisti su 10 (88%) dichiarano di aver operato meno del
2011, con un calo dell'attivita' del 10-15%, che si somma alla
riduzione gia' registrata nel 2011 dell'8-12%. La medicina
estetica invece, cresciuta del 7-9% nel 2011, nel 2012 e'
aumentata ancora del 10-12%.    ''Il quadro riflette il momento di crisi che il Paese sta
attraversando. Scendono - evidenzia Botti - gli interventi di
chirurgia estetica, che danno risultati piu' duraturi e
significativi, ma piu' impegnativi anche dal punto di vista
economico, e crescono quelli di medicina. Nel complesso pero'
per gli italiani la bellezza rimane un elemento importante, al
quale viene dedicata molta attenzione''.    Quanto alla medicina estetica, la sostanza piu' iniettata e'
l'acido ialuronico (+24,5% rispetto al 2011), seguita dal
botulino (+15,6%). Gli italiani ''hanno una resistenza
ingiustificata verso il botulino, probabilmente dovuta a
informazioni non corrette - conclude l'esperto - e lo dimostra
il fatto che le iniezioni di botulino sono saldamente al primo
posto in tutto il resto del mondo''.(ANSA).
