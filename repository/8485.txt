#titolo Mercedes punta su AMG, con raddoppio vendite entro 2017 - Prove  e Novit√† - Motori
  GINEVRA, 7 MAR - La combinazione tra i modelli premium, come quelli contraddistinti dalla Stella a Tre Punte, e le super-prestazioni garantite dagli specialisti di AMG si sta dimostrando sempre piu' interessante per rafforzare l'immagine sportiva di Mercedes e per far crescere il business.  Come e' stato annunciato da Ola Kaellenius, membro del board di Mercedes-Benz con responsabilita' per AMG a margine del Salone dell'Auto di Ginevra, i programmi per questa azienda del Gruppo sono 'importanti' e puntano al raddoppio delle vendite del 2011 (20 mila unita') entro il 2017. Sono previsti - ha confermato Kaellenius - 30 nuovi modelli entro i prossimi quattro anni, due dei quali sono stati appunto mostrati in anteprima nel corso di un evento 'fuorisalone'.     Si tratta della compatta AMG A 45, nata sulla base della Mercedes Classe A, e della AMG CLA 45, derivata a sua volta dalla inedita coupe' a trazione anteriore CLA. In entrambi i casi il lavoro dell'azienda di Affalterbach si e' concentrato sul motore, sulla trasmissione e sull'assetto dei modelli d'origine, dando luogo a due inedite sportive compatte dalle prestazioni assolutamente elevate. 
Nonostante una cilindrata di soli 2 litri, il quattro cilindri turbo della A 45 e della CLA 45 riesce infatti ad erogare ben 360 Cv, con uno dei piu' elevati valori di potenza specifica per un motore destinato ad una vettura non da competizione. Anche la coppia, 450 Nm e' a livelli record per un 2 litri benzina ed e' ben sfruttabile attraverso i 7 rapporti del cambio a doppia frizione Speedshift DCT AMG e la trazione integrale 4Matic AMG. A fronte di un'accelerazione da 0 a 100 km/h in 4,6 secondi e di una velocita' massima limitata elettronicamente a 250 km/h (a richiesta incrementabile fino a 270 km/h) la nuova A 45 AMG offre la massima efficienza energetica, rispettando gia' la norma sui gas di scarico Euro 6 e garantendo, nel ciclo di marcia europeo NEDC combinato, un consumo di carburante pari a 6,9 litri ogni 100 chilometri.     Ordinabile dal prossimo aprile al prezzo - concorrenziale rispetto alle dirette rivali - di circa 44mila euro, la nuova A 45 AMG sara' nelle concessionarie entro l'estate. In fase di lancio sara' possibile richiedere la serie speciale A 45 AMG ''Edition 1''. Come gia' avvenuto per la CLS 63 AMG Shooting Brake, la versione ''Edition 1'' proporra' ad un prezzo vantaggioso per il cliente un equipaggiamento completo composto da dettagli esclusivi d'intonazione sportiva sia negli interni che negli esterni. 
In occasione del prossimo Salone Internazionale dell'Auto di New York verra' invece presentata la versione AMG della nuova Mercedes CLA, la coupe' quattro porte che dai prossimi mesi ampliera' la gamma delle compatte con trazione anteriore e integrale della Casa di Stoccarda. La CLA A 45 condividera' con la A 45 il performante propulsore 4 cilindri da 360 Cv e gli altri raffinati elementi meccanici. Il lancio commerciale dovrebbe avvenire in autunno.  
