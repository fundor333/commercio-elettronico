#titolo FareAmbiente chiede istituzione ministero del mare  - Uomini e Mare - Mare
   (ANSA) - ROMA, 17 GEN - 'Istituire un Ministero del Mare e un Tavolo del mare ''quale crogiuolo della competenza dei molti dicasteri competenti". E' questa la richiesta che l'associazione ambientalista  FareAmbiente  rivolge ai partiti in una lettera aperta. 
 "Il mare, lo sviluppo della nautica e della portualità turistica non devono sparire dall'agenda economica del Paese così come avvenuto negli scorsi anni", sottolinea Sandra Cioffi, presidente di FareAmbiente Mare, che chiede ai partiti di "incardinare nei programmi elettorali proposte concrete e percorribili di messa a sistema del settore e delle sue declinazioni economicamente rilevanti". "Abbiamo circa 8700 Km di coste, siamo in una posizione strategicamente baricentrica, ma - conclude Cioffi - troppo spesso accade che l'azione politica dimentichi questa risorsa". (ANSA).  
