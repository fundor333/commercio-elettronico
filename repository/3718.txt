#titolo A Ginevra si 'scaldano' i motori della 31/a Mille Miglia - Motori
  GINEVRA - La Mille Miglia, il 'museo' itinerante di auto piu' apprezzato al mondo, scalda i motori in occasione del salone di Ginevra dove sono state svelate le novita' della trentunesima edizione rievocativa di quella che Enzo Ferrari defini' la 'corsa piu' bella del mondo'. L'evento, programmato dal 16 al 19 maggio, vedra' ai nastri di partenza 400 partecipanti, in rappresentanza di 30 nazioni di cinque Continenti. 
Novita' sul percorso che presenta alcune varianti rispetto al 2012: grande attesa per la cavalcata che attraversa i centri storici delle citta' d'Italia. Tra le presenze di spicco, quelle dei campioni del motorismo e dello sport, oltre a capitani d'industria e manager della finanza. 
Ad oggi, comunque, la corsa delle storiche che attira ogni anno gli occhi del mondo su di se', ha fatto registrare numeri da capogiro: 1.575 registrazioni online da parte degli equipaggi, escludendo quelle incomplete o non valide, le iscrizioni sottoposte al vaglio della commissione esaminatrice sono state 620, provenienti da 30 nazioni. La gara di regolarita' sara' disputata da Brescia a Ferrara, Roma e ritorno, lungo i 1600 km delle regioni italiane piu' affascinanti della Penisola. Le molte richieste hanno posto in difficolta' il Comitato chiamato a operare la selezione per giungere ai fatidici 375 equipaggi concorrenti ammessi nell'Olimpo del motore. Dopo il lavoro di selezione, il Comitato Selezionatore ha sciolto ogni riserva introducendo una novita':  ''Allo scopo di ampliare il valore storico di un parco vetture che nessun evento per auto d'epoca puo' vantare, abbiamo deciso di accettare, oltre alle 375 abitualmente al via, altri 25 esemplari, per un totale di 400 vetture, una cifra record'' ha spiegato il presidente di 1000 Miglia S.r.l, Roberto Gaburri. 
L'Italia continua a essere il Paese maggiormente rappresentato, con 185 iscrizioni. In crescita la rappresentanza tedesca, con 153. Cinquantatre' domande sono state inoltrate dalla Gran Bretagna, 38 da Belgio e Svizzera. L'Olanda si e' presentata con 34 domande di iscrizione, gli Stati Uniti con 32, 19 l'Austria, 12 il Giappone, 8 domande dalla Francia, 7 l'Argentina e 5 dall'Australia. Tre domande d'iscrizione sono state inoltrate da Danimarca, Lussemburgo, Principato di Monaco, Russia e Spagna. Due da Canada, Irlanda, Honk Kong, Nuova Zelanda, Polonia, Portogallo, Singapore e Svezia. Con una domanda hanno partecipato Israele, Isola di Man, Repubblica Ceca, Romania e Thailandia. 
Tante le auto in passerella: Mercedes-Benz schiera ben 13 vetture tra cui SSK e 300 SLR. La Bmw fa uscire dal Museo Mobile Tradition 8 esemplari, tra i quali la 328 Coupe' Touring e la 328 Spider. Dal Museo Alfa Romeo arriveranno cinque esemplari, mentre due vetture del Biscione saranno schierate dalla Scuderia del Portello. Jaguar presenta a Brescia cinque vetture; tra queste, due sono C-Type. Cinque saranno anche le Porsche in arrivo dal Museo di Stoccarda. Tra vetture appartenenti a privati o quelle dei musei, saranno settantasei gli esemplari che torneranno a Brescia dopo aver disputato almeno un'edizione della Mille Miglia, tra il 1927 e 1957. Tra le tante, un'Alfa Romeo 6C 2300 Pescara, appartenuta a Benito Mussolini, che disputo' la Mille Miglia del 1936 con al volante Ercole Boratto, l'autista del duce. Tra le iscritte, la marca piu' rappresentata e' Porsche con 51 vetture; di seguito, Alfa Romeo con 49 iscritte, Fiat e Jaguar/SS con 43, Mercedes-Benz con 40, Lancia con 36, Aston Martin con 32, Ferrari e BMW con 24; l'elenco e' completato da altri nomi per un totale di 79 Case. Presenze importanti alla competizione e volti noti del mondo delle corse: tra questi David Coulthard, Karl Wendlinger e Bernd Maylaender. 
Parteciperanno anche importanti personaggi dello sport e del mondo industriale italiano, come il campione olimpico di fioretto Andrea Cassara' e l'imprenditore Matteo Marzotto (nipote del due volte vincitore della Mille Miglia Giannino Marzotto).  
