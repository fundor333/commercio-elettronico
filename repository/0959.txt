#titolo Carne cavallo: Brambilla, riconoscimento animali compagnia - Associazioni - Salute e Benessere
     (ANSA) - ROMA, 4 MAR - Riconoscere cavallo, asino, mulo e
bardotto come animali da compagnia, vietarne la macellazione,
l'importazione e l'esportazione a fini alimentari, vietare la
vendita e il consumo della carne equina, vietare l'utilizzazione
degli equini in spettacoli o manifestazioni pericolose o
degradanti, assicurare la tracciabilita' dei cavalli attraverso
interventi sull'anagrafe equina. E' il contenuto della proposta
di legge che Michela Vittoria Brambilla, in rappresentanza della
Federazione Italiana Associazioni Diritti Animali e Ambiente,
depositera' a sua firma all'insediamento del parlamento e che ha
illustrato oggi a Milano insieme ad Antonio Nardi-Dei,
presidente di Italian Horse Protection, prendendo spunto dallo
scandalo delle ''lasagne al cavallo''.    La Federazione ha chiesto ai ministri della Salute e delle
Politiche agricole di ''sospendere cautelativamente le
importazioni di cavalli vivi e di carne di cavallo, quantomeno
dai Paesi che non danno sufficienti garanzie per la salute dei
consumatori''. Nel corso della conferenza e' anche stato
presentato un video shock ''Carne equina: l'altra faccia dello
scandalo'', realizzato dalla Federazione. (ANSA).
