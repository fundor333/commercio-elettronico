#titolo La Corte Europea dei Diritti dell’Uomo - L'ABC dell'Europa - ANSA Europa
  La Corte Europea dei diritti dell’uomo, anche conosciuta come Corte di Strasburgo, citta’ in cui ha sede, e’ stata creata nel 1959 per assicurare che gli Stati membri del Consiglio d’Europa rispettassero gli obblighi che hanno assunto ratificando la Convenzione europea dei diritti dell’uomo e i protocolli che vi sono stati aggiunti in questi ultimi 50 anni. Spetta ai 47 giudici della Corte, uno per Stato membro, stabilire, con una sentenza vincolante per lo Stato, se le autorita’ di un Paese hanno violato i diritti dei propri cittadini. 
   
 La Convenzione protegge numerosi diritti, da quello a un giusto processo a quello della liberta’ di espressione. Negli anni la Corte ha emesso piu’ di 10mila sentenze anche su questioni come l’aborto, il suicidio assistito, la liberta’ di indossare il velo o di esporre simboli religiosi in luoghi pubblici e il diritto a vivere in un ambiente sano. 
   
 Oggi possono ricorrere direttamente alla Corte tutti i cittadini degli Stati membri del Consiglio d’Europa ma anche chiunque per qualsiasi ragione si trovi sotto la giurisdizione di uno di questi paesi. Per ricorrere alla Corte e’ necessario rispettare alcuni criteri, come quello di aver prima fatto ricorso in tutti i gradi di giudizio nel proprio Paese. 
   
 Una volta che la Corte stabilisce che un caso deve essere preso in esame, questo viene attribuito a una delle Camere, composte da 7 giudici, tra cui e’ sempre presente il giudice del Paese da cui proviene il ricorso. In casi particolari, la Camera puo’ trasferire il caso direttamente alla Grande Camera, l’ultima istanza della Corte formata da 17 giudici scelti con un sorteggio.  
