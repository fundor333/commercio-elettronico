#titolo Weekend tra Marche e Lazio con trippa e bruschette - Sapori - In Viaggio
  Un weekend tutto da gustare " per magnà e bè n’te le cantine come ‘na volta   a Ostra Vetere devi andà ". Cultura gastronomica, piatti d’eccellenza cucinati ad arte, vini pregiati. Tutto questo in un solo evento: Montenovo in festa dal 25 al 27 gennaio nel borgo medievale di Ostra Vetere, un tempo chiamata Montenovo. Tutta la ghiottoneria marchigiana sarà servita nelle cantine aperte che per l’occasione diventano delle accoglienti trattorie dove respirare la tradizione e il folklore popolare. Pizze e cresce al formaggio, guanciale di maiale e affettati locali, tagliatelle alla papera, fagioli con le cotiche e molto altro ancora accompagnerà i calici pieni di eccellente vino marchigiano. Qui le vigne raccontano una storia, ogni acino è ricco di  un passato fatto di genuinità e passione, quella che guida i produttori locali a dare sempre il prodotto migliore dalla propria terra.  
Dalla “Legnaia” alla “Piazza Padella” passando per “Pozzo DiVino” sono solo alcune delle cantine che prepareranno i piatti tipici della cucina che le nonne marchigiane erano solite cucinare nei giorni di festa.  Ci sarà poi ancora la“Bottega del Birocciaro”, “I Coridori”, la “Nojà de Montenovo”, “La Bottega del Signorì”, “La cantina dei Gemellaggi”, “La vecchia Via”, “La cantina della Rotola”, “Dalla Passera Traversa”, “La Locanda de Zio Mario”, “La Cantina del Sor Abate”…sarà tutto un buon mangiare.  Ostra Vetere tornerà per tre giorni a rivivere il medioevo con i suoi vicoli ciottolosi illuminati dalle fiaccole come si faceva un tempo. I visitatori saranno accompagnati nel viaggio gastronomico dalle insegne apposte in ogni angolo della cittadina. Carni alla brace, trippa, gnocchi, stoccafisso e dolci tradizionali ristoreranno ogni goloso turista dedito alla ricerca dei sapori antichi.  
Se nelle Marche la trippa la fa da regina nel Lazio Casaprota porta in tavola la “signora” bruschetta. Fatta rigorosamente con pane artigianale “passato” sulla brace  per esaltare al meglio il pregiato olio extravergine, la bruschetta, regina in tavola dal 26 al 27  gennaio verrà servita gratuitamente per la degustazione a Casaprota che festeggia così i 51 anni di sagra. Spaghetti all’Amatriciana, preparati ad arte dall’omonima proloco, zuppa di farro al tartufo e fregnacce (pasta acqua e farina) alla sabinese e carne alla brace… seguiranno alla bruschetta. Si prosegue con la merenda del pomeriggio che prende via alle 16 con le frittelle della proloco di Mompeo e le Ciambelle della proloco di Montenero. Le giornate saranno ricche di iniziate per consentire a tutti di poter trascorrere un finesettimana  fuoriporta. Per la 51° sagra della bruschetta sarà riaperto l’antico frantoio del 1700 “Mola Marri” che può essere visitato insieme al frantoio della cooperativa locale che propone anche la degustazione dell’olio.  Non mancheranno momenti dedicati alla cultura.  
