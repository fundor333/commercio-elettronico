#titolo San Valentino gourmand a Camogli - In Viaggio
  Menu di coppia, baci collettivi e fuochi d'artificio, un un borgo vestito di frasi d'amore in cui passeggiare tra mostre, concerti e spettacoli. Per gli amanti della buona tavola il perfetto weekend di San Valentino si trova a Camogli, che in questi giorni rende omaggio alla festa degli innamorati con iniziative per tutti i gusti, legate dal filo rosso della passione. 
" San Valentino Innamorati a Camogli ", giunto alla ventiseiesima edizione, è una festa che abbraccia tutto il borgo marinaro genovese. Fino al 17 febbraio  i vicoli e le piazze parleranno la lingua dell'amor e, grazie a una serie di totem che riportano le frasi più romantiche di film, canzoni e poesie. La poesia sarà protagonista anche su striscioni e pannelli, su cui saranno scritti i componimenti che hanno partecipato al concorso indetto dalla città. 
Concerti, mostre ed esibizioni di tango accompagneranno le coppie, che potranno prendere parte al trekking al Passo del Bacio e a feste in maschera, visitare Castel Dragone e l'Abbazia di San Fruttuoso, o anche scrivere i propri nomi su un cuore da annodare alla rete del molo. Nel giorno di San Valentino, inoltre, la città si darà appuntamento sul molo per un  bacio collettivo , cui seguirà uno  spettacolo pirotecnico  dedicato agli amanti con fuochi rigorosamente rossi a forma di fiori e di cuore. 
Ma  la festa degli innamorati si celebrerà soprattutto a tavola, simboleggiata dal piatto ricordo  che ogni anno viene proposto a chi sceglie Camogli in questa occasione. Per avere il piatto del San Valentino 2013 basterà entrare in uno dei ristoranti del borgo, che proporranno speciali menu di coppia per festeggiare con gusto. Gli hotel e i bed&breakfast, oltre a offrire un'atmosfera speciale, omaggeranno invece gli ospiti con due romantiche tazzine da caffè, a ricordo del weekend trascorso con la dolce metà. 
Chi si innamorerà della cittadina ligure a San Valentino potrà programmare di trascorrere in queste terre anche il fine settimana successivo. Spostandosi verso sud, lungo la costa genovese, si raggiunge  Sestri Levante , che il 24 e il 25 febbraio ospiterà il " Sestri Les Vins ". Oltre 40 viticoltori  italiani ed europei si ritroveranno al Convento dell'Annunziata per presentare i propri vini e illustrare l'arte delle vinificazione naturale, un processo che si basa su tecniche antiche da cui sono escluse la manipolazione umana e l'uso di additivi chimici. 
L’evento ligure, organizzato da VinNatur e dal consorzio Sestri Levante In, si articolerà in  degustazioni , conferenze, incontri e dibattiti incentrati sulla produzione del vino di qualità che rispetta il terreno e i cicli biologici. L'iniziativa fa parte di un programma più ampio che proseguirà per tutto il mese con  numerosi eventi dedicati al vino naturale , dai menu degustazione nei ristoranti del consorzio agli aperitivi serali nei negozi del centro storico.  
