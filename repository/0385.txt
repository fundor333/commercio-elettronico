#titolo Bmw, prima trazione anteriore con Concept Active Tourer - Prove  e Novità - Motori
  ROMA - Dopo tante voci e tante                  anticipazioni, con il debutto della Concept Active Tourer al                  Salone di Parigi 2012 Bmw conferma di voler entrare con il                  proprio brand nel mondo delle auto compatte a trazione                  anteriore, ambito in cui – eccezione fatta per la Mini – non                  si era mai cimentata. La sfida che reciteranno le future Bmw                  "tutto avanti" – di cui la Active Tourer prefigura                  architettura e design – è importante, in quanto permetterà                  alla Casa di Monaco di scendere in campo nel segmento delle                  compatte premium contro le rivali Audi A3 e Mercedes Classe B,                  entrambe a trazione anteriore e quindi più adatte al grande                  pubblico. Un ambito strategico dato che – come evidenzia la                  stessa Bmw nella nota ufficiale - nei prossimi dieci anni il                  segmento delle utilitarie e delle compatte premium dovrebbe                  far registrare a livello globale tassi di crescita annua                  nell'ordine del 5%. La nuova architettura della Active Tourer                  viene declinata nella Concept che sarà esposta a Parigi come                  ibrida plug-in, altro sguardo anticipativo a future varianti                  di propulsione per le vetture del segmento compatto. Il                  secondo debutto concentrato nella Active Tourer, quello della                  tecnologia eDrive che era stata annunciata con la Bmw i8,                  segna l'arrivo nel main brand di una modalità di propulsione                  che andrà a caratterizzare in futuro tutti i sistemi di                  propulsione 100% EV o ibridi plug in della Casa di Monaco.                  All'interno del "pacchetto" eDrive sono compresi tutti i                  componenti della propulsione elettrica, dal motore elettrico                  sviluppato in proprio, al modulo batteria agli ioni di litio,                  compreso il sistema di gestione intelligente del propulsore.                  Sotto al cofano della Concept Active Tourer si cela, infine,                  la terza grande novità che Bmw ha riservato per la kermesse                  automobilistica di Parigi: il nuovo motore modulare 3 cilindri                  a benzina di 1,5 litri. Si tratta del debutto di questa nuova                  famiglia Efficient Dynamics con tecnologia TwinPower Turbo che                  comprenderà anche unità 4 cilindri di 2,0 litri e 6 cilindri                  di 3,0 litri e che servirà progressivamente a motorizzare                  (essendo prevista anche la declinazione turbodiesel) tutti i                  prossimi modelli Bmw e Mini. Come precisato dalla stessa Casa                  di Monaco in un seminario dedicato appunto alla nuova                  generazione di motori, oltre ad una sensibile riduzione dei                  consumi e delle emissioni, queste unità definite appunto                  "modulari" permetteranno di spingere al massimo la quota dei                  componenti identici utilizzati nella fabbricazione. 
Nei                  motori con lo stesso processo di combustione salirà fino al                  60%, mentre quelli comuni ai benzina e ai diesel raggiungerà                  il 40% circa. E questi motori – altra importante novità –                  potranno essere montati senza particolari modifiche sia                  trasversalmente che in senso longitudinale, per equipaggiare                  le auto “tutto avanti” e quelle a trazione posteriore. Nella                  Concept Active Tourer il 3 cilindri 1,5 anteriore è affiancato                  da un motore elettrico posto sul retrotreno, in modo da                  sommare le sue prestazioni in modalità ibrida (totale 190 Cv),                  ma anche da solo per il funzionamento 100% elettrico                  (autonomia massima 30 km). 
Bmw ha dichiarato anche le                  prestazioni di questa auto che, probabilmente, coincideranno                  con quelle ottenibili con il modello di produzione:                  accelerazione 0-100 km/h in 8 secondi, velocità massima 200                  km/h e consumo medio sotto ai 2,5 litri per 100 km, con                  emissioni di CO2 contenute in 60 g/km. Moltissime le                  "invenzioni" legate alla vita a bordo ed alla assistenza alla                  guida che Bmw ha concentrato nei 4 metri e 35 di questa                  elegante modello, a metà strada tra una monovolume e una                  crossover. Fra tutti merita di essere segnalato il sistema                  EcoPro evoluto, che interfaccia la modalità di guida                  ottimizzata per ridurre i consumi con le informazioni                  provenienti dalla navigazione satellitare.   
