#titolo Perse i figli a Onna: scienziati obbedirono a ordini - Associate
PESCARA - "E' stato piuttosto un processo a scienziati che di fronte al volere dei potenti dell'epoca hanno "staccato" il cervello e obbedito agli ordini". Così il giornalista Giustino Parisse, capo della redazione aquilana del quotidiano Il Centro, nell'editoriale sulla sentenza Grandi Rischi che ha condannato i sette imputati a sei anni di carcere. Parisse, che il 6 aprile perse ad Onna i due figli e il padre, continua commentando che quanto ai condannati "Oggi mandarli al rogo non serve", perché "di fronte a una condanna tanto dura non riesco a immaginare quegli uomini, che ora potrebbero rischiare il carcere, come gli assassini dei miei figli. Nei mesi scorsi, anche durante il processo, ho stretto la mano ad alcuni di loro e non le ho trovate sporche di sangue. Ho visto uomini fragili forse consapevoli di aver sbagliato e per questo caduti nel vortice di una tragedia che ha finito per travolgere anche loro. No. Non me la sento di gridargli contro la mia rabbia". Il giornalista ammette di non aver gioito per la sentenza, ma anzi di aver pianto silenziosamente da solo. Poi ha amaramente concluso: "Ho visto che nella sentenza si parla di risarcimenti. Sin dal primo momento ho detto che per la morte dei miei figli non voglio nemmeno un euro. Ci sarebbe un solo modo per essere risarcito per ciò che è accaduto: avere la possibilità di abbracciare di nuovo i miei ragazzi. E' successo una settimana fa. Sognavo. Poi mi sono svegliato".  
