#titolo Nautica: piccoli e medi imprenditori si uniscono per rilancio comparto - Nautica e Sport - Mare
  (ANSA) – Genova, 10 feb – E' nato il comitato Operatori Nautici Italiani (Oni). Sono piccoli-medi imprenditori e artigiani di varie regioni italiane, che soffrono per la crisi del comparto e hanno deciso di aggregarsi per raccogliere e portare avanti proposte concrete per lo sviluppo del settore e la salvaguardia delle professionalità . L'assemblea fondativa si è svolta in occasione del Seatec, la rassegna internazionale di tecnologie,  subfornitura e design per imbarcazioni, yacht e navi, conclusasi la settimana scorsa a Carrara. 
 ONI , nasce da una costola di ONT Operatori Nautici Tigullio, che ha visto la luce al salone nautico di Genova, nell'ottobre scorso, con l'iniziativa Contarsi per Contare. 
 A firmare l'atto costitutivo, a Carrara, sono state aziende con sede in Liguria, Romagna, Toscana, Veneto. Al primo punto ''la necessità di aggregarsi per essere interlocutori degli amministratori pubblici locali e nazionali, di lavorare in sinergia e fare sistema con altre associazionidi categorie professionali quali CNA, Confcommercio, Confartigianato, UCINA ed altre che operano nella nautica, partecipando eventualmente all'interno delle stesse''. 
 ONI, si legge in un comunicato, si prefigge lo scopo di rappresentare le esigenze di categoria dei piccoli e medi operatori nautici italiani e ne faranno parte ditte individuali e società che operano nel settore nautico  ma anche altre associazioni e reti d'impresa locali.  
