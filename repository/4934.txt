#titolo Le emozioni dello scialpinismo nella primavera valdostana - Turismo & Mercato
  (ANSA) - AOSTA, 09 MAR - Teatro di grandi competizioni come il mitico 'Trofeo Mezzalama', la Valle d'Aosta e' meta privilegiata dagli appassionati di scialpinismo in virtu' di una grande varieta' di itinerari adatti a ogni capacita', dalle salite di un paio d'ore ai percorsi di piu' giorni sui ghiacciai. 
Le vette raggiungibili con gli sci sono molte, e tra queste il Gran Paradiso, unico '4.000' interamente in territorio italiano. Il pacchetto 'Scialpinismo nel Parco del Gran Paradiso', valido dal 22 al 27 aprile, prevede gite adatte a scialpinisti ben allenati nelle valli di Cogne, Valsavarenche e Rhemes. L'offerta, a partire da 580 euro, include quattro notti in b&b a Introd, una mezza pensione nel Rifugio Chabod e le spese per la guida alpina. 
Con la funivia di Indren, i confortevoli rifugi e a ghiacciai a breve distanza, il Monte Rosa e' una delle mete ideali per lo scialpinismo primaverile in alta montagna. Facendo base al Rifugio Mantova e' possibile salire alcune cime di oltre 4.000 metri con gli sci ai piedi, tra cui la Punta Gnifetti su cui sorge la Capanna Regina Margherita che, con i suoi 4554 metri, e' il rifugio piu' alto delle Alpi. L'offerta, valida dal dal 29 marzo all'1 aprile e dall'11 al 14 aprile, comprende, a partire da 425 euro, una mezza pensione in hotel a Gressoney, due mezze pensioni nel Rifugio Mantova, il biglietto per la funivia Stafal-Punta Indren e l'accompagnamento della guida alpina. 
Un altro itinerario molto suggestivo e impegnativo nella valle piu' selvaggia della regione e' il 'Tour dei 4 rifugi' in Valpelline. La quota di 650 euro, valida nel periodo dal 20 marzo all'1 maggio, comprende cinque notti in pensione completa in chambre d'hotes e nei Rifugi Crete Seche,  Nacamuli-Collon, Aosta e Prarayer, l'accompagnamento di una guida alpina, il trasporto per raggiungere il punto di partenza del tour e al termine dello stesso. 
Per chi e' alle prime armi, la Valle del Gran San Bernardo e la Valpelline offrono itinerari adatti a tutti i livelli. 
L'offerta, valida dal 3 al 7 aprile, include tre mezze pensioni in hotel a Valpelline con ingresso al centro benessere, una mezza pensione nell'ospizio del Gran San Bernardo e l'accompagnamento di una guida alpina. 
Infine, per i piu' avventurosi, il pacchetto 'Sulle tracce del Mezzalama', valido dal 25 al 28 aprile,  permette di ripercorrere il percorso del 'Trofeo Mezzalama' quest'anno in programma il 27 aprile, in base al livello sciistico dei partecipanti. La quota di 550 euro comprende una mezza pensione in hotel a Breuil-Cervinia, una mezza pensione al Rifugio Guide Ayas, una mezza pensione al Rifugio Sella, il biglietto della funivia Cervinia-Plateau Rosa' e l'accompagnamento della guida alpina. Per informazioni www.lovevda.it. (ANSA).  
