#titolo Tra sport e cultura, Valle d'Aosta presenta dossier estate - Focus
  (ANSA) - AOSTA, 23 FEB - ''Valle d'Aosta: una meta, infiniti viaggi''. Cosi' la piccola regione alpina presenta la proposta turistica per la prossima estate segnalando in particolare l'offerta di ''occasioni di sogno non ripetibili e non replicabili per l'unicita' della natura, della storia e della tradizione''. 
Accanto alle soluzioni di viaggio tradizionali che accomunano tutte le realta' alpine, si affiancano nuovi itinerari ''per scoprire che in Valle d'Aosta dietro ogni ruscello si nasconde una leggenda, che passeggiando in alcune valli e' possibile imbattersi in piante carnivore, che nel castello residenziale Passerin d'Entreves alle porte di Aosta si e' celebrato uno degli ultimi processi per stregoneria, che i sentieri della fede raggiungono quote e scenari unici, che nella Valle del Lys anche in cucina si parla germanico''. 
Particolarita' tutte valdostane che vanno ad aggiungersi alle 'classiche' proposte di trekking, bicicletta, family building, avventura, sport, cultura, relax, laboratori per grandi e piccini, per una vacanza fatta di itinerari tematici che ognuno puo' costruire, personalizzare e scaricare dal sito www.lovevda.it. 
Particolare attenzione viene inoltre rivolta a santuari, chiese ed eremi sperduti per la creazione di percorsi religiosi in grado di intercettare un'importante fetta del mercato turistico. Dopo un'attenta ricognizione sulle cappelle votive e sui santuari sparsi sul territorio, sono stati strutturati degli itinerari di varia difficolta', che culminano con il raggiungimento di una meta religiosa: ''Crediamo che sia vincente il binomio spiritualita'-montagna'', spiega Gabriella Morelli, responsabile della programmazione strategica, promozione e marketing del turismo Regione Valle d'Aosta. 
(ANSA).  
