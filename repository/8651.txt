#titolo Wta Indian Wells: Errani ko nei quarti - Altri Sport
     (ANSA) - WASHINGTON, 14 MAR - Non ce l'ha fatta Sara Errani a
raggiungere le semifinali del torneo Wta di Indian Wells, negli
Stati Uniti (primo Masters 1000 della stagione, con montepremi
di 5 milioni di dollari): la 25enne azzurra e' stata battuta
dalla russa Maria Sharapova, n.3 del mondo e 2 del seeding, per
7-6, 6-2, in due ore e 1' di gioco. In un altro match dei
quarti, la russa Maria Kirilenko ha eliminato a sorpresa la ceca
Petra Kvitova imponendosi per 4-6, 6-4, 6-3. E ora sara' derby
russo con la Sharapova.
