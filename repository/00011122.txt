#titolo Rifiuti radioattivi, il rapporto della Commissione d'inchiesta - Dossier - Ambiente&Energia
  ROMA - Insediata il 10 febbraio 2010, dopo ben tredici audizioni e un lungo lavoro di indagine e consultazione di documenti, la Commissione parlamentare d'inchiesta ha pubblicato la sua relazione sulla gestione dei rifiuti radioattivi in italia e sulle attivita' connesse.     L'esigenza di effettuare un esame approfondito del settore era scaturita in occasione del progettato ritorno dell'Italia all'energia nucleare e la conseguente prospettiva di una produzione massiccia di rifiuti radioattivi. La Commissione ha dovuto inoltre tenere conto del fatto che in assenza di attivita' produttive negli impianti nucleari, spenti ormai da venticinque anni, i problemi della produzione e della gestione dei rifiuti radioattivi sono strettamente connessi ai programmi di decommissioning di detti impianti, in modo particolare al loro smantellamento. E' stato pertanto necessario ricomprendere nei temi dell'approfondimento anche la gestione di tali programmi.  
La Commissione si e' avvalsa per il suo lavoro di una definizione di questa tipologia di rifiuti  intendendo qualsiasi materia radioattiva, ancorche' contenuta in apparecchiature o dispositivi in genere, di cui non a' previsto il riciclo o la riutilizzazione. Ma l'esigenza di condurre una inchiesta e' sorta anche per via di supposte  attivita' illecite,  centrate sui rifiuti speciali o pericolosi.     
A questo proposito la Commissione, nel rilevare come la  legislazione di sicurezza nucleare e di radioprotezione vigente in Italia, al cui interno e' disciplinato il settore dei rifiuti radioattivi, attui  in modo rigoroso, e per taluni aspetti ancor piu' stringente, le direttive emanate in materia dall'Unione europea e dai trattati internazionali, sottolinea che grazie anche all'approccio prudenziale con il quale si e' operato, non hanno trovato conferma elementi che possano supportare, anche parzialmente o indirettamente, le dichiarazioni o le semplici voci di smaltimenti illeciti o di traffici internazionali.      
Sulle centrali nucleari e sugli impianti del ciclo del combustibile, l'esistenza di un sistema regolatorio e di controllo, specifico e dedicato, posto in atto sin dall'inizio dello sviluppo della tecnologia e l'attenzione che gli impianti nucleari, punti singolari sul territorio, inevitabilmente attirano su di se' hanno impedito illegalita' diffuse e possono aver svolto un'azione di dissuasione nei confronti della criminalita', prevenendo possibili tentativi di infiltrazione nella gestione dei rifiuti radioattivi o di traffici illeciti di materie nucleari, queste ultime soggette anche a un regime di controlli internazionali. Il nostro Paese  ha infatti ratificato i trattati internazionali esistenti in materia e in particolare la Convenzione congiunta sulla sicurezza della gestione del combustibile irraggiato e dei rifiuti radioattivi e la Convenzione di Londra sull'affondamento di rifiuti in mare. Resta solo da attuare la piu' recente delle direttive comunitarie, la direttiva 2011/70/Euratom, concernente proprio la gestione dei rifiuti radioattivi.  
