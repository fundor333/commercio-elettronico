#titolo Nuovi cristalli per finestrini auto bloccano raggi UV e IR - Componentistica - Motori
  ROMA - Debutta nel catalogo della giapponese AGC Asahi Glass una nuova linea di vetri temperati per i cristalli anteriori delle auto. Il nuovo cristallo, chiamato UV Premium Verre Cool sarebbe, a quanto afferma l'azienda, il primo del genere capace di bloccare fino al 99 per cento delle radiazioni ultraviolette, chiamate UV, e dei raggi infrarossi conosciuti con l'acronimo IR. 
 I cristalli capaci di filtrare i raggi non sono una novita'. Gia' alla fine degli anni settanta alcune case automobilistiche offrivano in opzione i ''cristalli atermici'' colorati, capaci di filtrare parzialmente l'irradiazione solare. Ma il nuovo cristallo prodotto dalla giapponese AGC Asahi dovrebbe essere il primo capace di bloccare i raggi ultravioletti e gli infrarossi. 
Per la produzione degli UV Premium Verre Cool, la AGC ha integrato molte delle tecnologie sperimentate nei materiali di vetro, nei rivestimenti e nei prodotti chimici.     L'esposizione prolungata alla luce solare diventa sempre piu' pericolosa per la salute, puo' causare problemi alla pelle e persino il cancro. E questo ha indotto le case automobilistiche a utilizzare vetri che blocchino la luce ultravioletta nociva.  Nel corso dei test il nuovo vetro temperato e' riuscito a mantenere le temperature all'interno dell'auto di 2 gradi inferiori rispetto a quelle ottenute con gli equivalenti prodotti in vetro, evitando cio' che l'azienda definisce ''la sensazione di bruciore''. A detta del produttore la temperatura superficiale della pelle e' stata mantenuta a 39,4 gradi C, mentre con gli altri modelli la temperatura superficiale della pelle e' salita 41,4 gradi C generando la sensazione di bruciore.     Il nuovo prodotto si basa sul vetro UV Premium Verre della AGC lanciato nel 2010, che riesce a bloccare circa il 99 per cento dei raggi UV secondo le specifiche della normativa ISO 9050, tanto da essere adottato da 15 modelli di auto in commercio. Per la versione Premium Cool, la AGC ha aggiunto un altro strato che assorbe anche la luce a infrarossi in modo da renderlo ancora piu' robusto ed efficace, ma soprattutto perche' non si graffi quando si apre e chiude il finestrino. Oltre a ridurre i problemi di salute umana, il vetro solare filtrante migliora le prestazioni dell'aria condizionata contribuendo cosi' a ridurre il consumo di carburante e a mitigare l'impatto ambientale della vettura. Il cristallo UV Premium Verre Cool e' gia' installato su alcune vetture nuove, tra cui la Toyota Yaris la concept Cadillac Ciel e la Mercedes con tecnologia Smart Stop.  
