#titolo Trasporti: da Tirrenia sconti per estate 2013 - Crociere e Traghetti - Mare
  (ANSA) - GENOVA, 18 MAR -  Tirrenia Cin  si prepara alla prossima stagione estiva con un 'bouquet' di sconti rivolti ai propri ospiti: dal primo giugno al 30 settembre sono previste riduzioni per i bambini fino a 11 anni (100%), auto (50% sul ritorno) e cabine (10% per la quadrupla). 
La promozione per i bambini vale sul prezzo del passaggio ponte per minori accompagnati da almeno due adulti (escluse tasse, diritti, oneri ed altri costi); la promozione sull'auto - per le vetture che non superano i 5 metri di lunghezza e i 2 metri di altezza - viene applicata in automatico nel caso di acquisto contemporaneo dei biglietti di andata e ritorno; la promozione sulla cabina viene applicata sul prezzo della quadrupla occupata da 4 adulti. 
Le linee in cui sono attive le offerte sono Genova-Olbia, Genova-Porto Torres e Civitavecchia-Olbia. I biglietti 'scontati' non sono rimborsabili ma sono modificabili previo il pagamento di una penale e di eventuali differenze tariffarie. 
(ANSA).  
