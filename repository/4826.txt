#titolo ESTATE:A LAMEZIA LA FESTA DEL SOLE, SALUTERA' NUOVA STAGIONE - Turismo Calabria
     (ANSA) - CATANZARO, 12 GIU - Si chiama ''Festa del Sole'' ed
e' una kermesse, la prima del genere, che si svolgera' il 19
giugno a Lamezia Terme promossa dalla Provincia di Catanzaro.       La prima edizione della ''Festa del Sole'' si terra' a
Lamezia Terme, in Piazza della Repubblica, e sara' ad ingresso
libero.    ''Si tratta di una manifestazione - ha detto il presidente
della Provincia di Catanzaro, Wanda Ferro - che vuole essere
un'autentica festa per l'arrivo della nuova stagione, una
celebrazione del solstizio d'estate attraverso un grande
spettacolo che avra' come protagonista il Sole''.    ''In una provincia - ha aggiunto la Ferro - a straordinaria
vocazione turistica, con un territorio che puo' offrire due
mari, Tirreno e Ionio, con autentiche perle come Caminia,
Soverato e molte altre, da un lato e la costa lametina,
dall'altro, la montagna della Sila con luoghi splendidi e ancora
poco conosciuti, paesi ricchi d'arte e di storia come Taverna,
Squillace, Badolato, Soveria Mannelli e decine di altri, al
centro della Calabria e del Mediterraneo, l'estate e' certamente
uno dei periodi dell'anno piu' importanti. Per questo ho voluto
che il suo arrivo si festeggiasse e si ufficializzasse come un
appuntamento da evidenziare in rosso sul calendario della mia
Provincia''.    Lo spettacolo, ideato e organizzato da Ruggero Pegna
proporra' la Parente Fireworks, leader mondiale di spettacoli
pirotecnici ed effetti speciali, gli attori dell' Atmo Theatre
esperti in spettacoli piroteatrali, la Compagnia dei Folli con i
numeri della donna volante e della danza del sole e della luna.
