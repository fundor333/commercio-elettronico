#titolo 8 marzo: Unicef,entro 2020 142 mln di spose-bambine    - ANSA per UNICEF
  "Circa 70 milioni di donne nel mondo in via di sviluppo (Cina esclusa) tra i 20 e i 24 anni, oltre una su tre, si sono sposate prima dei 18 anni. Se la tendenza attuale proseguira', entro il 2020 142 milioni di bambine si sposeranno prima di aver compiuto 18 anni. Parliamo di 14,2 milioni di bambine sposate ogni anno, vale a dire 37.000 ogni giorno": lo denuncia  Giacomo Guerrera , presidente di  Unicef Italia , rendendo noto che "per sottolineare il dramma dell'infanzia negata di queste bambine, in occasione della  Giornata Internazionale della donna ,  Unicef Italia  lancia l'iniziativa contro i matrimoni precoci  "Bambine, non spose" . 
 "Il matrimonio precoce - spiega Guerrera - e' una violazione dei diritti umani fondamentali e influenza tutti gli aspetti della vita di una ragazza: nega la sua infanzia, compromette l'istruzione limitando le sue potenzialita', mette in pericolo la sua salute e aumenta il rischio di essere vittima di violenze e abusi". Almeno 50 mila ragazze tra i 15 e i 19 anni muoiono a causa di complicazioni durante la gravidanza e il parto. 
 Inoltre, se una madre ha meno di 18 anni, il rischio che il suo bambino muoia nel primo anno di vita e' del 60% piu' alto rispetto a uno nato da una donna che ha superato i 19 anni. 
 Testimonial di questa iniziativa e'  Paola Saluzzi ,  Goodwill Ambassador  dell'Unicef, che in un videomessaggio si fa interprete delle voci di piccole spose bambine alle quali e' stata negata l'infanzia: "Mi hanno negato il diritto a giocare. Mi hanno negato il diritto all'istruzione. Mi hanno negato il diritto a una vita sana. Mi hanno sottratto l'infanzia. La mia vita. I miei diritti". 
 Negli ultimi 30 anni il tasso di matrimoni precoci, a livello globale, e' diminuito grazie a legislazioni e politiche nazionali volte a tutelare i diritti dell'infanzia, all'impegno con le comunita' e all'attivismo delle ragazze e dei ragazzi che vivono nei Paesi dove questa pratica e' ancora diffusa. In alcune regioni l'incidenza del matrimonio precoce e' particolarmente alta: 46% in Asia meridionale e 37% nell'Africa subsahariana.  
