#titolo Terremoto Abruzzo: progetto Case nel mirino Corte Conti Ue - Giustizia e diritti civili - ANSA Europa
     (ANSA) - BRUXELLES, 25 FEB - La Corte dei Conti Ue ha
espresso dubbi sull'appropriato utilizzo del Fondo di
solidarieta' Ue per il terremoto in Abruzzo. Sotto la lente e'
finito il 'progetto Case', in particolare la natura temporanea
delle abitazioni realizzate e i costi eccessivi di costruzione. La Corte, in un rapporto pubblicato oggi, punta inoltre il dito
contro la possibilita' che in futuro queste case possano
generare introiti.    ''La strategia del 'progetto case' - si legge nel documento
della Corte dei Conti Ue - ha soddisfatto le necessità abitative
di 15mila persone colpite dal sisma ma non ha risposto in modo
tempestivo e con sufficiente capacità agli effettivi bisogni
della popolazione'' e ''gli edifici costruiti sono stati molto
più cari rispetto a quelli costruiti in situazioni normali''. 
   Il 'progetto Case', per la magistratura contabile europea, 
pur avendo fornito ''una sistemazione duratura e sostenibile''
agli alloggiati, ''non ha rispettato gli obiettivi'' del fondo
di solidarietà Ue. Per di più  ''si prevede che gli appartamenti
generino in futuro notevoli entrate''. (ANSA).
