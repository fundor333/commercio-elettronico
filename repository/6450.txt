#titolo Unrae riduce stime, nel 2013 mercato auto a1,3 mln (-5,4%) - Industria e Mercato - Motori
  ROMA - L'associazione delle case automobilistiche estere in Italia (Unrae) ha corretto al ribasso, rispetto all'ottobre scorso, la stima sulle vendite italiane di auto, che nel 2013 dovrebbero attestarsi a poco piu' di 1,3 milioni di unita'. La cifra corrisponde a una flessione del 5,4% rispetto alle immatricolazioni registrate nel 2012. 
A pesare, osserva l'associazione, sara' soprattutto l'andamento del primo trimestre, improntato ancora su cali a doppia cifra. La flessione proseguira' anche nel secondo trimestre, ma sara' piu' contenuta grazie alla graduale ripresa di alcuni indicatori economici. 
''Il peggioramento degli indicatori economici nell'ultima parte del 2012 e l'effetto trascinamento sul 2013 hanno determinato un ribasso delle stime dei principali Istituti internazionali per il Pil dell'anno in corso'', ha spiegato il direttore generale dell'Unrae, Romano Valente. ''La caduta dei consumi, in particolare quelli di beni durevoli, oltre al quadro di revisione in negativo dei dati del settore  auto, ci indicano un mercato 2013 che si attestera' intorno a 1.326.000 immatricolazioni, in assenza di interventi politici determinanti nell'alleggerire la pressione fiscale sulle famiglie e quindi di incidere positivamente sui consumi''.  
