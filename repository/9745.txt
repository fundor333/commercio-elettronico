#titolo Forum Turismo  - In Viaggio
  Oggi all'ANSA Forum con il ministro del Turismo, Piero Gnudi, il presidente dell'Enit Pierluigi Celli e il direttore generale Andrea Babbi.  
   
   
 
GNUDI, SERVE UN MINISTRO DEL TURISMO CONCENTRATO SUL SETTORE 
"Serve un ministero del Turismo, un ministro che sia concentrato al 100% su questi temi": così il ministro del Turismo, Piero Gnudi, al Forum ANSA. "Con soli 3 milioni l'anno l'Enit non può fare tanta promozione, eppure l'Enit ha 25 sedi all'estero e 90 dipendenti di cui soli 9 dirigenti", ha aggiunto il presidente Enit, Pierluigi Celli. "E' sbagliato dire che l'Enit è un carrozzone, è difficile governare un settore con queste risorse. Non è un carrozzone bensì, forse, un 'carrettino' che si difende bene", ha concluso Celli. 
 GNUDI E CELLI, LA TASSA DI SOGGIORNO DIVENTI DI SCOPO 
"La tassa di soggiorno deve diventare una tassa di scopo": ne sono convinti il presidente dell'Enit, Pierluigi Celli e il ministro del Turismo, Piero Gnudi. "Non siamo contrari alla tassa di soggiorno - ha detto Gnudi - ma vogliamo che serva a promuovere il turismo, non che quei soldi vadano in un calderone generale". 
  
 GNUDI, TURISMO MAI AL CENTRO DELLE CAMPAGNE ELETTORALI 
"Il turismo non è mai stato al centro delle campagne elettorali e questo è il motivo per cui l'Italia ha perso terreno". Così il ministro del Turismo, Piero Gnudi, intervenendo al Forum dell'ANSA: "Mai è stato nell'agenda politica dei governi", ha aggiunto. "Si è sempre pensato - ha accusato il ministro - all' industria ma non al turismo; se avessimo speso nel turismo un centesimo di quello che abbiamo speso nell'industria, ora il settore non sarebbe in queste condizionì". "Nel '95 l'Italia era il primo Paese in Europa per arrivi, ma ora siamo solo terzi. Abbiamo le caratteristiche per tornare ad essere leader", ha concluso.  
