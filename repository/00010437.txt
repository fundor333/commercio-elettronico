#titolo 'San Remigio' con i pannelli risparmia - Rinnovabili - Ambiente&Energia
  ROMA - Un ente sanitario pubblico, totalmente autosufficiente per i bisogni energetici, che cosi' ridurra' l'inquinamento e otterra' ricavi. E' la Residenza sanitaria assistenziale San Remigio a Busto Garolfo, in provincia di Milano, che ha deciso d'installare un impianto fotovoltaico sul tetto della propria struttura con il duplice scopo di ottenere un ritorno economico e risparmiare energia. La gara d'appalto e' stata assegnata a Solarcentury. 
La produzione annua prevista di 52.000 kWh consentira' di evitare l'emissione in atmosfera di 26.000 kg di CO2 e di ottenere ricavi, per il primo anno, pari a 13 mila euro. 
Essendo un impianto pubblico beneficera' ancora della tariffa del Quarto Conto Energia applicabile solamente agli edifici pubblici ed aree delle amministrazioni pubbliche. Ma e' auspicabile che altri enti ed istituzioni promuovano la realizzazione di un maggior numero d'impianti fotovoltaici sulle proprie strutture per potere utilizzare l'energia che producono, diventando di fatto autosufficienti, come per la fondazione San Remigio. 
Questo progetto rappresenta un grosso vantaggio in termini di costi e di risparmio per la collettivita' e costituisce un modello per contribuire a ridurre le emissioni di CO2, con miglioramento diffuso dell'atmosfera a beneficio di tutti, producendo energia pulita e per incrementare l'efficienza energetica degli edifici pubblici, indicati dalla comunita' europea come principale categoria immobiliare su cui realizzare investimenti di efficienza energetica. 
Gli enti pubblici svolgeranno un ruolo da protagonisti nel futuro dell'efficienza energetica grazie alla normativa comunitaria che prevede di raggiungere determinati target nel settore pubblico, a partire da gennaio 2014. Questo dovrebbe creare un'inversione di tendenza e favorire lo sviluppo e la diffusione del fotovoltaico. Gli stati membri dell'Ue dovranno garantire, dal 1 gennaio 2014, la riqualificazione del 3% della superficie totale degli edifici posseduti e occupati dal proprio governo centrale, con una metratura utile totale superiore a 500 metri quadrati. Da luglio 2015 l'obbligo riguardera' anche quelli fino a 250 metri quadrati. Gli Stati potranno anche decidere di estendere alle amministrazioni di livello inferiore, i processi di riqualificazione.  
