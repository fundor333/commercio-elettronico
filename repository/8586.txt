#titolo Al via congresso medici sport mondo, 'esercizio batte crisi' - Speciali ed Eventi - Salute e Benessere
  ROMA - L'esercizio fisico non è solo uno dei migliori farmaci per prevenire molte malattie, ma è anche un mezzo per risparmiare risorse economiche importanti. Il messaggio è venuto dall'inaugurazione del congresso mondiale di Medicina Sportiva, che si è aperto oggi a Roma con delegati da 117 paesi. 
"Una corretta prescrizione dell'attività fisica - ha sottolineato Maurizio Casasco, presidente della federazione medico sportiva italiana e organizzatore del congresso insieme a quello della federazione internazionale Fabio Pigozzi - può a costo zero aiutare a garantire la sostenibilità del sistema sanitario". 
La cerimonia è stata l'occasione per ricordare i diversi benefici che derivano dallo sport: "I dati più strabilianti riguardano l'azione dell'attività' fisica sul cervello - ha ricordato il presidente dell'Aifa Sergio Pecorelli - l'esercizio é fondamentale per i processi cognitivi e la memoria, e questo messaggio è molto importante, perché vuol dire che è possibile rimandare ad esempio l'insorgenza dell'Alzheimer". 
Lo sport è anche un motore per l'economia, ha ricordato il vicepresidente della Commissione Ue Antonio Tajani: "Una scarsa attività fisica nuoce anche all'economia - ha affermato - la Commissione sta lavorando a una nuova proposta per delle linee guida europee sull'attività fisica". 
Oltre che dal punto di vista del benessere, lo sport va promosso per i suoi valori, ha spiegato il ministro dell'Istruzione Francesco Profumo: "Lo sport è soprattutto attività sociale - ha spiegato - e insegna i valori alla base della convivenza civica che vanno trasmessi ai più giovani fin da piccoli".  
