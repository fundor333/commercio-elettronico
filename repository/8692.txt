#titolo E’ online Innovitalia, la facebook dei cervelli - Ricerca e Istituzioni - Scienza&Tecnica
  Mettere in rete i cervelli italiani nel mondo: e' questo l'obiettivo di Innovitalia, la piattaforma al servizio dei ricercatori perche' possano conoscersi, scambiarsi esperienze e avere informazioni su opportunità di lavoro. Online da oggi, e' accessibile anche su telefonini e tablet.  
   E' un progetto nato su richiesta degli stessi ricercatori italiani all'estero, che pochi mesi fa si erano riuniti a Roma, presso il ministero degli Esteri. ''Non vogliamo creare una forma di censimento, ma offrire opportunita' di contatto'', ha rilevato il ministro degli Esteri Giulio Terzi, che ha presentato la piattaforma insieme al ministro per l’Istruzione, l'Universita' e la Ricerca, Francesco Profumo. Hanno partecipato all’incontro anche il direttore di Rai Educational, Silvia Calandrelli, e Gioacchino La Vecchia, presidente della societa' Crowdengineering, che ha progettato la piattaforma. 
   Ad orgaizzare la struttura di Innovitalia sono stati tre cervelli italiani rientrati da Hong Kong, Varsavia e Toronto. Appartengono al gruppo dei sei ricercatori selezionati fra i 550 che hanno risposto al bando con il quale il ministero per la Ricerca invitava i giovani ricercatori all'estero a collaborare alle nuove iniziative al servizio dell'innovazione. 
   Sulla base della loro esperienza diretta e dal dialogo con i ricercatori, e' nata una piattaforma fluida, nella quale non esistono i comparti che tradizionalmente separavano le discipline e dove l'organizzazione rispetta piu' fedelmente quella aperta e reale della ricerca. ''E' l'avvio di un processo che esce dagli schemi tradizionali per essere coerente la liquidita' della societa' attuale. Per questo – ha osservato Profumo – la piattaforma e' in continuo divenire'', in un ''mercato del lavoro europeo e globale''. La piattaforma, ha proseguito, e' anche un ambito che ''si autofertilizza'': i primi cento ricercatori attualmente collegati a Innovitalia sono destinati ad aumentare grazie al passaparola della rete. Cosi' come la piattaforma ''si immunizza da se''', selezionando sul campo i contributi piu' affidabili. 
   La piattaforma e' pensata per i ricercatori, ma non solo: l’obiettivo e' mettere in rete tutti coloro che sono interessati all’innovazione, da studenti e dottorandi alle piccole aziende. Alla circolazione delle informazioni sulla piattaforma, ha osservato Terzi, potranno contribuire anche gli uffici scientifici della ambasciate italiane all'estero. La valorizzazione delle capacita' delle persone e' uno degli assi portanti di Innovitalia, ha detto Profumo, insieme all'apertura alle nuove caratteristiche della societa', al rispetto dei tempi e alla semplificazione.  
