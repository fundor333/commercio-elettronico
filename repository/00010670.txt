#titolo Apple e Ferrari insieme nell'infotainment della FF - Dalle Aziende - Motori
  ROMA - Apple e Ferrari, che sono i marchi numero uno al mondo - simboli mondiali che vanno al di la' dei singoli settori di attivita' - hanno iniziato anche a lavorare insieme sul prodotto. Il primo frutto di questa collaborazione ha fatto il suo debutto al Salone dell'Automobile di Ginevra a bordo della FF, la prima Ferrari quattro posti e quattro ruote motrici. 
Questo modello offre ora una stretta integrazione con il mondo Apple grazie all'accesso diretto al sistema infotainment attraverso la tecnologia a comando vocale Siri Eyes Free.  Inoltre, i passeggeri dei sedili posteriori della FF possono godersi un film, divertirsi con l'ultimo videogioco o navigare su Internet grazie a due iPad Mini inseriti nello schienale. 
Quando, nel novembre scorso, Eddy Cue, senior vicepresident internet software and service di Apple, entro' nel consiglio d'amministrazione della Ferrari, il presidente Luca di Montezemolo disse che la sua esperienza sarebbe stata molto utile: a Ginevra si sono visti i primi risultati.  
