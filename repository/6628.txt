#titolo Audi R20, hypercar biturbodiesel da 1 milione di euro - Prove  e Novit√† - Motori
  ROMA - Entro un paio d'anni i motori a gasolio potrebbero sbarcare, dopo averlo fatto nelle competizioni di durata come la 24 Ore di Le Mans, anche il mondo delle supercar. La prima ad arrivare sul mercato dovrebbe essere - secondo quanto riporta il magazine Car - l'inedita Audi R20, un 'mostro' ibrido che combinera' le capacita' della sezione elettrica con le prestazioni di un poderoso V12 twin turbo diesel.     Lo ha confermato in una intervista pubblicata da Car Wolfgang Duerheimer responsabile della ricerca e sviluppo di Audi.  Commentando l'ipotesi di un debutto commerciale nel 2016 in serie limitata di 250 unita' massime, ad un prezzo che il magazine britannico stima in 1 milione di euro, Duerheimer ha detto che ''quello che si vende sempre sono le prestazioni, e se l'auto e' veloce, parca nei consumi e ha un aspetto 'cool', allora potrebbe essere una proposta vantaggiosa''. 
Anche se dal punto di vista del rendimento energetico, il motore diesel combinato con una sezione ibrida e' certamente interessante, cio' che potrebbe 'scatenare' letteralmente gli appassionati nei confronti della R20 TDI saranno le prestazioni. 
Un prototipo di coupe' con il V12 6.0 TDI da 493 Cv era gia' stato realizzato nel 2008, ma l'enorme quantita' di coppia erogata - circa 1.000 Nm - non aveva consentito ad Audi di proporre una trasmissione adeguata alla produzione seppure in piccola serie. Ora la tecnologia ha fatto ulteriori progressi, grazie anche alle vittoriose esperienze maturate da Audi alla 24 Ore di Le Mans.  Per la presentazione della nuova R20 TDI il magazine britannico indica addirittura l'agosto 2015 e un evento - il Concorso di Eleganza di Pebble Beach - che, per essere paragonato alla serata degli Oscar, rappresenta il 'red carpet' ideale per una vettura completamente nuova (il look sara' completamente rivisto rispetto ai modelli attuali) e tanto innovativa dal punto di vista della propulsione. Car, che a sua volta riprende un articolo pubblicato dallo stesso autore sul magazine americano Automobile (che ha realizzato alcuni rendering della futura R20) azzarda anche una motivazione per questa scelta: i festeggiamenti per il raggiungimento del traguardo di 1,5 milioni di unita' vendute ogni anno.  
