#titolo Auto, nel 2012 spesa in officina supera quella per acquisto - Industria e Mercato - Motori
  ROMA - Nel 2012 gli italiani hanno speso per manutenzioni e riparazioni delle loro auto 26,919 miliardi di euro. A diffondere il dato e' l'Osservatorio Autopromotec, che sottolinea come per la prima volta nella storia della motorizzazione italiana la spesa in officina abbia superato quella sostenuta per l'acquisto di veicoli nuovi, pari a 26,515 miliardi di euro nello scorso anno. 
Nonostante il sorpasso, nel 2012 la spesa per l'assistenza alle auto e' calata, con una contrazione del 10,5% rispetto al 2011. Per l'Osservatorio si tratta di ''un effetto della crisi economica che sta determinando riduzioni anche di spese assolutamente necessarie come quelle per la manutenzione e le riparazioni delle macchine''. 
La frenata delle vendite di auto nuove, dovuta al rallentamento nella sostituzione del parco circolante in atto negli ultimi anni, avrebbe infatti dovuto avere un effetto di segno contrario, poiche' il mantenere in esercizio auto 'datate' comporta un maggior ricorso alla manutenzione. 
''Se questa tendenza negativa dovesse continuare le conseguenze per la sicurezza della circolazione potrebbero essere molto serie'', avverte Autopromotec, che sottolinea anche l'impatto negativo per l'ambiente: ''Le auto che non ricorrono regolarmente a interventi di officina con il tempo diventano sempre piu' inquinanti''.  
