#titolo Padre Georg  - Protagonisti
C'é anche il segretario personale di Benedetto XVI, mons. Georg Gaenswein, fra i testimoni che verranno sentiti nel processo a carico di Paolo Gabriele. La lista dei testimoni finora citati comprende, oltre a Gaenswein, la 'memores' Cristina Cernetti, e i gendarmi Pesce, Alessandrini, Cintia, De Santis, Carli e Bassetti. 
 All'inizio dell'udienza svoltasi stamane nel Tribunale vaticano è stato fatto l'appello dei testimoni, che in tutto dovevano essere 13 comprendendo anche i cinque per l'imputato Claudio Sciarpelletti, accusato di favoreggiamento, la cui posizione però è stata al termine separata da quella di Paolo Gabriele, che risponde di furto. Otto, quindi i testimoni per Gabriele: due oggi assenti perché a Castel Gandolfo col Papa, Cristiana Cernetti e mons. Georg Gaenswein, e gli altri sei presenti, gli agenti della Gendarmeria Giuseppe Pesce, Costanzo Alessandrini, Luca Cintia, Stefano de Santis, Silvano Carli, Luca Bassetti. Se ci saranno richieste delle parti, altri testimoni potrebbero essere accolti dal Tribunale durante il processo. Cinque i testimoni previsti invece finora per Sciarpelletti, il cui processo andrà avanti in data da destinarsi: lo stesso Paolo Gabriele, mons. Carlo Maria Polvani della Segreteria di Stato, il vice comandante della Guardia Svizzera William Kloter (questi due oggi assenti, e per la Gendarmeria il capo Domenico Giani e Gianluca Gauzzi Broccoletti.  
