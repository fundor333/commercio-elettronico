#titolo Gb: trova raro 'vomito balena' in spiaggia,vale 50 mila euro  - Uomini e Mare - Mare
   (ANSA) - LONDRA, 31 GEN - Sembra una roccia giallastra e maleodorante ma in realtà nasconde un tesoro. Un britannico ha trovato in una spiaggia del nord-ovest dell'Inghilterra il cosiddetto 'vomito di balena', la rarissima ambra grigia usata in profumeria, e per il reperto gli sono stati offerti 50 mila euro. 
 Ken Wilman è così finito col suo cane Madge sulle tv e sui giornali del Regno Unito. "Quando l'ho vista mi sono fermato e per curiosità l'ho presa in mano ma dopo aver sentito la puzza l'ho subito rimessa sulla sabbia", ha spiegato il britannico, descrivendo la sostanza che viene prodotta nell'intestino dei capodogli durante la digestione. Ma poi non ha resistito e l'ha portata via scoprendo che si trattava di un pezzo rarissimo. Ora si è fatto avanti un acquirente francese che la vorrebbe, molto probabilmente per usarla nella preparazione di profumi.(ANSA).  
