#titolo Ferroni, il Nobel alle ricerche che hanno aperto la via ai computer quantistici - Fisica e  Matematica - Scienza&Tecnica
  Promettono applicazioni anche nei calcolatori del futuro, i computer quantistici, le ricerche dell'americano David Wineland e del francese Serge Haroce premiate con il Nobel per la Fisica. Il loro grande merito è di essere riusciti ''a controllare le particelle e a giocare con esse'', ha osservato il presidente dell'Istituto nazionale di Fisica nucleare (Infn), Fernando Ferroni.  
Gli esperimenti di Wineland e Haroce consistono nel porre "atomi o ioni in una cavità, una sorta di scatolina, - ha osservato Ferroni - dove le particelle si muovono e poi si fanno raffreddare e fermare con la luce diretta in modo intelligente".  Dopo avere bloccato le particelle si può 'giocare' con esse, ha proseguito il presidente dell'Infn, facendo "delle costruzioni con le singole particelle".    Questa capacità di controllare i sistemi quantistici è fondamentale per esempio nei computer quantistici che non sono ancora una realtà, ma, ha osservato Ferroni, nei laboratori di tutto il mondo "compresa l'Italia si stanno costruendo pezzettini per realizzarli". Queste macchine saranno più potenti e veloci degli attuali computer e sono concepite per eseguire calcoli, come gli attuali computer, ma lo faranno utilizzando i fenomeni caratteristici della meccanica quantistica. "Si tratta di uno dei settori di ricerca di punta della fisica - ha concluso Ferroni - e già qualche anno fa è stato ottenuto il Nobel per la fisica in questo ambito, in particolare sulle ricerche sul condensato di Bose-Einstein".  
