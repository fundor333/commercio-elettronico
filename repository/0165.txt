#titolo Vertice Ue, rischio nuova spaccatura. Timori su Italia - Economia e lavoro - ANSA Europa
     (ANSA) - BRUXELLES, 10 MAR - Europa di nuovo a rischio
spaccatura la prossima settimana, stretta tra il rischio che il
Parlamento Ue mandi all'aria l'accordo sul bilancio e la
resistenza degli Stati del Nord alle richieste dei Paesi piu'
deboli di sgombrare la via della crescita dagli ostacoli del
rigore. Su tutto pesa l'incognita Italia, che giovedi' arrivera'
sul tavolo di un vertice europeo gia' 'innervosito' dalla
battaglia crescita-austerita', e che vuole assicurarsi che
l'instabilita' italiana duri il meno possibile.    Il premier Mario Monti arriva giovedi' a Bruxelles con
l'appoggio del leader del Pd Pierluigi Bersani, che nei giorni
scorsi aveva convocato assieme a Grillo e Berlusconi proprio per
informare tutti i protagonisti del futuro Parlamento sugli
sviluppi del dibattito europeo. L'Italia non e' tra i temi in
agenda del vertice, ma sara' molto difficile evitare domande e
dubbi dei leader, spiegano a Bruxelles, perche' sebbene non vi
sia alcuna emergenza nell'immediato, il timore e' che una
prolungata instabilita' comprometta i progressi fatti
dall'Eurozona in termini di stabilita' finanziaria.    L'Italia non ha problemi di conti pubblici, anche in base
alle ultime previsioni economiche di Bruxelles raggiungera' il
pareggio strutturale gia' da quest'anno. Resta il problema del
debito da abbassare, ma altrettanto problematica e' la
situazione della competitivita' e della crescita: una recessione
che raggiunge il -1% quest'anno, sommata ad una disoccupazione
tra le piu' elevate d'Europa, richiede un'azione immediata sul
fronte sviluppo. E' per questo che l'Italia, assieme alla
Francia, e' uno dei principali 'sensibilizzatori' sul tema in
sede europea.    Ma e' proprio li' che giovedi' si rischia la spaccatura: i
'falchi' o 'rigoristi' del Nord, a cominciare dalla Germania,
non percepiscono ancora la crisi del pil e non sembrano
spaventati dalla recessione dell'Eurozona certificata anche per
quest'anno. Si profila quindi una battaglia che vede l'Italia,
pur senza un nuovo governo, chiamata a fiancheggiare
l'agguerrita Francia di Hollande in prima linea.    Un altro fronte che rischia di portare a nuove divisioni,
stavolta tra istituzioni (Parlamento europeo e Consiglio) e' il
voto che mercoledi' l'eurocamera e' chiamata a dare sull'intesa
di bilancio europeo 2014-2020 faticosamente raggiunta nella
maratona negoziale durata 48 ore il 7 febbraio scorso. Al
Parlamento non piace, lo ha detto da subito, perche' si e'
sacrificato lo stimolo alla crescita a beneficio di voci
tradizionali di spesa come l'agricoltura. Ma gli eurodeputati
potrebbero comunque dare il loro ok se gli Stati gli
concedessero la revisione nel 2014, ovvero dopo le elezioni
europee e magari a recessione finita, in modo da poter
aggiustare le cifre senza sottometterle all'austerita' questi
tempi.
