#titolo Il James Bond Day in tutto il mondo  - Spettacolo
ROMA - In Belgio e in Sudafrica domani anziché con il look da weekend si andrà in ufficio vestiti in abito da sera e smoking. Una stranezza da fanatici di 007 ma l'occasione è ghiotta: si celebra il Global James Bond Day, il 50/o anniversario della serie dei film di James Bond, la più longeva serie della storia del cinema, con 23 film prodotti fino ad oggi. Le radio di tutto il mondo trasmetteranno le colonne sonore e le canzoni dei film di James Bond. L'ultima avventura è Skyfall e uscirà in Gran Bretagna il 26 ottobre, in Italia il 31 ottobre e negli Stati Uniti il 9 novembre.  
 Daniel Craig sarà a Roma per presentare il film proprio il 26 ottobre. Il 21, invece, sempre a Roma, si aprirà per pochi giorni una mostra-retrospettiva per Bondmaniaci: ai Mercati di Traiano per la prima volta in Italia tutti insieme i manifesti e le foto di scena dei 23 film dai libri di Ian Fleming adattati da Albert R. Broccoli e Harry Saltzman. Tanti gli eventi: in America c'é una retrospettiva al Museum of Modern Art di New York e la Music of Bond Night presentata dall'Academy of Motion Picture Arts and Sciences a Los Angeles, ma sono previste manifestazioni speciali in altri paesi del mondo. In Gran Bretagna si terrà da Christiés un'asta di memorabilia di James Bond e tutto l'incasso sarà devoluto all'Unicef e ad altre istituzioni benefiche. E poi, ma non in Italia, uscirà il film documentario Everithing or nothing: The Untold Story of 007 (in Australia, Belgio, Francia, Olanda, India, Giappone, Lettonia, Messico e Russia).  
