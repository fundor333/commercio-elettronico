#titolo Alimentare: Ciolos, prodotti km zero tra novita' Ue 2013 - Agroalimentare - ANSA Europa
     (ANSA) - BRUXELLES, 11 GEN - Non c'é solo la riforma della
politica agricola comune (Pac) nel 'paniere' delle novità 2013
per gli agricoltori europei. Accanto alla più difficile riforma
della storia della Pac, che rischia di pagare l'onere maggiore
dei tagli attesi sul bilancio generale Ue 2014-2020, ci sono
anche importanti dossier su cui si batte da anni l'Italia. Secondo quanto annunciato a Bruxelles dallo commissario Ue
all'agricoltura Dacian Ciolos, si potrà attendere "entro la fine
dell'anno" una proposta per il riconoscimento del 'prodotto
dell'agricoltura locale", quella a chilometro zero, accompagnato
da un'etichetta per la vendita diretta dei prodotti agricoli. Nell'immediato Ciolos intende già mettere in cantiere un logo
per il 'prodotto di montagna' la cui proposta "giungerà nei
prossimi mesi". Con l'entrata in vigore lo scorso 3 gennaio del
regolamento sulla qualità dei prodotti, Ciolos ha spiegato di
"aver chiesto ai suoi uffici di lavorare rapidamente sul
dossier, per avere già nelle prossime settimane una prima
discussione con gli esperti degli Stati membri". Non solo. Anche
il "prodotto dell'agricoltura delle isole" potrà avere
l'opportunità di trovare un proprio riconoscimento sul mercato
europeo, mentre già la prossima settimana la Commissione lancerà
una consultazione pubblica sul biologico, in vista della
presentazione entro la fine dell'anno una proposta di revisione
delle norme in vigore. Per l'importante iniziativa sulla
promozione dei prodotti agroalimentari invece, Bruxelles attende
di conoscere i fondi destinati alla Pac nel bilancio 2014-2020
che uscirà dall'accordo dei leader europei. (ANSA).
