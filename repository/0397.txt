#titolo Corea del Nord, sorrisi per le 'facce di pietra' - Visto da...
  (ANSA) - SEUL - Le 'facce di pietra' si sono sciolte in sorrisi: il rientro a casa della Nazionale di calcio nordcoreana ha avuto attimi di imbarazzo dopo le tre sconfitte consecutive ai Mondiali in Sudafrica, costata l'eliminazione al primo turno con la prospettiva di possibili sanzioni nei campi di lavoro per non aver risposto alle aspettative del 'caro leader' Kim Jong-il. Almeno nelle ipotesi di alcuni media che ripropongono lo stesso copione di 44 anni fa, in occasione dell'uscita maldestra della Corea del Nord dalla Coppa del mondo del 1966, in Inghilterra.  (ASCOLTA L'AUDIO) 
La squadra è tornata martedì accolta all'aeroporto di Pyongyang da alcuni funzionari, ha riferito la Kcna, l'agenzia ufficiale del regime, in un brevissimo dispaccio senza dettagli. 
Oltre a loro, all'aeroporto di Pyongyang, ha spiegato invece il Chosun Sinbo, il quotidiano stampato a Tokyo dalla comunità nordcoreana in Giappone, c'erano anche tifosi e le famiglie dei calciatori. La testata, che ha mandato un inviato in Sudafrica, ha scritto che i giocatori avevano "facce di pietra" al loro arrivo, sotto una fitta pioggia, presso lo scalo della capitale, ma "hanno riguadagnato il sorriso dopo essere stati accolti dalle loro famiglie" e dai tifosi che affollavano l'aeroporto. 
'I funzionari hanno confortato i giocatori dicendo di aver apprezzato il loro lavoro. Il commento dominante è stato sui giocatori che daranno risultati positivi in futuro se faranno leva su fiducia ed esperienza acquisita con la partecipazione alla Coppa del mondo sudafricana", ha concluso il Chosun Sinbo  
