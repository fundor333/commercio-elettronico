#titolo Ue: euroscettici spiati, interrogazione Rossi - La voce degli Eurodeputati - ANSA Europa
     (ANSA) - BRUXELLES, 6 FEB - L'europarlamentare Oreste
Rossi ha presentato un'interrogazione alla Commissione europea
su un presunto piano Ue per monitorare gli euroscettici
pubblicato dal Daily Telegraph. Rossi ha chiesto a Bruxelles di
adottare ''misure di trasparenza e regole etiche sull'uso
strategico delle informazioni online e degli influencer, a
tutela della libertà di espressione e del diritto di voto dei
cittadini europei''.    Secondo la testata britannica, la Ue starebbe organizzando
uno staff di influencer, ovvero utenti addestrati per manipolare
le conversazioni online e incanalare le discussioni su forum e
social network. Nel documento in possesso del quotidiano
inglese, si legge che ''particolare attenzione deve essere
prestata ai Paesi che hanno visto crescere un sentimento di
euroscetticismo tra i propri cittadini'' e che un simile
progetto costerebbe all'Europa due milioni di euro.    ''La notizia è a dir poco sconcertante'', ha affermato Rossi. ''L'Ue, in questo modo, viola la libertà di opinione dei suoi
cittadini e nega che un'Europa diversa possa nascere anche
grazie al contributo di chi manifesta idee euro-critiche''. «I cosiddetti influencer, di cui si servirebbe l'Ue per
manipolare il consenso politico, -ha spiegato Rossi- nascono
dalla realtà del marketing aziendale, che usa queste figure per
influenzare la vendita di un prodotto online. Vittime di una
simile strumentalizzazione sarebbero innanzitutto i giovani -ha
sottolineato- i primi a non avere più fiducia nelle Istituzioni
comunitarie, visto il crescente tasso di disoccupazione.    ''Anziché controllare gli euroscettici -ha proseguito Rossi-
l'Europa si faccia un bell'esame di coscienza, sul perché sempre
più persone non credono nella sua costruzione, e agisca sulle
cause profonde che hanno portato a tale disfacimento. La
Commissione, quindi -ha concluso l'eurodeputato Eld- smentisca o
confermi, il prima possibile, queste indiscrezioni, e si impegni
 a pubblicare i documenti giustificativi delle spese che si
sosterranno per quella che appare come una vera e propria
campagna marketing della Ue''.(ANSA).
