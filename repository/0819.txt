#titolo Energia: Ue, al via registrazione pannelli solari cinesi - Ambiente ed energia - ANSA Europa
  BRUXELLES - A partire da oggi l'Ue traccera' ogni  pannello fotovoltaico  proveniente dalla Cina, secondo quanto pubblicato dalla  Gazzetta ufficiale dell'Ue . Tuttavia, e' stato spiegato nel corso del briefing della Commissione, si tratta di un'iniziativa di carattere amministrativo, che ''non pregiudica in nessun modo le indagini avviate'' ai fini dell'eventuale adozione di  misure antidumping . 
 
Col regolamento si dispone la registrazione delle importazioni di moduli fotovoltaici in silicio cristallino e delle relativ e componenti chiave  (celle e wafer) originari o provenienti dalla Repubblica popolare cinese.     ''La Commissione ha deciso di chiedere alle autorita' doganali nazionali dei Paesi membri - ha spiegato John Clancy, portavoce del commissario Ue al commercio Karel De Gucht - di registrare le importazioni di pannelli solari e dei loro componenti principali  dalla Cina  nell'ambito delle indagini aperte sull'antidumping e anti-sovvenzioni. La decisione segue le richieste dei rappresentanti del settore industriale Ue e prevede anche l'ipotesi di un'applicazione retroattiva. Tuttavia la decisione sulla retroattivita' sara' presa alla fine dell'anno''. 
 
''Siamo chiari - prosegue Clancy - la registrazione delle importazioni di un determinato prodotto nell'ambito delle  procedure di difesa commerciale  non e' nulla di straordinario. 
 
Permette semplicemente all'industria interessata di segnare una data di riferimento, cosi' che ci possa essere un'opzione per misure retroattive se il caso si conclude a loro favore. Questo tipo di registrazione e' automatica in azioni di  difesa commerciale  condotte da altri Paesi, mentre in Europa deve essere richiesta dal settore industriale''.  
