#titolo Nautica: gruppo Ferretti a fiera Miami con quattro anteprime - Nautica e Sport - Mare
  (ANSA) - BOLOGNA, 14 FEB - Venticinque nuovi modelli, di cui quattro anteprime per il mercato Usa: il  Gruppo Ferretti , tra i leader mondiali nella progettazione, costruzione e commercializzazione di motor yacht ha annunciato la sua partecipazione al  Miami Yacht & Brokerage Show 2013 , con la più ampia flotta di nuove imbarcazioni mai schierata prima nella storia del salone. A riferirlo è un comunicato del Gruppo. Nelle Americhe - aggiunge il comunicato - Ferretti sta registrando un grande successo in termini di vendite per il secondo esercizio consecutivo. In particolare, l'America Latina sta continuando a dimostrarsi una regione ad alto tasso di crescita in cui il Gruppo sta espandendo il proprio dealer network attraverso nuovi accordi in Puerto Rico, Argentina, Perù, Messico, Brasile, Colombia, Venezuela, Panama e Repubblica Dominicana. Il Gruppo Ferretti ha quindi potenziato quest'anno il proprio impegno per il Miami Yacht & Brokerage Show, schierando la più grande esposizione in acqua di nuove imbarcazioni e proponendo il maggior numero di nuovi modelli mai proposti prima in un salone americano dei brand Pershing, Riva e Ferretti Yachts. In dettaglio, saranno esposte fino al 18 febbraio le quattro anteprime per il mercato Usa: Ferretti 870, Ferretti 690, Pershing 82 e Ferretti Custom Line Navetta 26 Crescendo. A ribadire la rilevanza strategica del salone, il Gruppo Ferretti sceglie quest'anno Miami per il lancio del volume dedicato all'anniversario dei 170 anni del marchio Riva. (ANSA).  
