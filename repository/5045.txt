#titolo Italia 150: a Torino in mostra i 150 anni di 'Saper fare'  - Italia 150
  Ripercorrere i 150 anni della storia d'Italia attraverso le creazioni degli artigiani e degli imprenditori che hanno  contribuito a rendere famoso in tutto il mondo lo stile 'made in Italy'. Questo lo scopo della mostra '150 Mani. 
 Collezione italiana', organizzata da Confartigianato e Cna e in programma a Torino dal 26 novembre all'11 dicembre  al Museo Regionale di Scienze naturali. La mostra mette in vetrina le creazioni degli artigiani e dei piccoli  imprenditori (oltre 150) che hanno attraversato la storia italiana, caratterizzandone l'evoluzione economica,  artistica e culturale ed imprimendovi la propria cifra stilistica. Nelle opere esposte i visitatori troveranno anche  la storia del nostro Paese, espressa dalla qualità e dai segreti di mestieri tramandati per secoli, ma capaci di  innovarsi continuamente. "L'iniziativa - spiegano  Luciano Bigazzi , presidente di Confartigianato Artistico, e  Fausto  Cacciatori , vice presidente nazionale di Cna - vuole rilanciare i valori e le specificità del nostro sistema  produttivo. Ogni oggetto rappresenta un piccolo capolavoro, un pezzo unico frutto dell'abilità, della passione,  della capacità innovativa che caratterizzano il 'patrimonio genetico' del nostro artigianato e delle nostre piccole  imprese, vale a dire oltre 4 milioni di aziende, pari al 95% del nostro tessuto produttivo".    
