#titolo Argentina ride, Maradona e' la 'Mano di Lio' - Visto da...
  (ANSA) - BUENOS AIRES - 'Maramessi' o 'Messidona'? E' di certo troppo presto per sapere se dopo la 'Chiesa Maradoniana' fondata anni fa, tra i tifosi di Buenos Aires stia per nascere un altro culto calcistico: quello che accomunerebbe l’amore verso Diego alla nuova passione nei confronti di Messi. ( ASCOLTA L'AUDIO ) 
 Dopo l’1-0 contro la Nigeria, tanti argentini non hanno saputo come reagire: se sottolineare di piu' la regia del tecnico Maradona, che nonostate qualche sbavatura ha superato la difficile prova, oppure la partita-show del giovane attaccante di Rosario.   Sia in campo sia nelle dichiarazioni del dopo-incontro, Maradona ha dimostrato che sta attraversando un buon momento. 
 E' lucido, preciso, persino autocritico, tutto analisi e calcio, niente ragionamenti sconclusionati oppure insulti e volgarita’, viziaccio nel quale era caduto anche qualche mese fa. Contro i nigeriani, Messi ha a sua volta fatto dimenticare le brutte partite giocate durante le sofferte eliminatorie dell'Argentina. 
 Per ora l'idolo indiscusso rimane il Diego versione giacca e cravatta visto in panchina per l'esordio. Ma per consolidare tale leadership, e arrivare alla finale, e' altrettanto sicuro che l'eterno 'pibe de oro' avra' bisogno dell'indispensabile aiuto della mano di Lio...  
