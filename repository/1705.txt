#titolo Ungheria:si' Parlamento Ue a indagine su rispetto democrazia - Altre news - ANSA Europa
     (ANSA) - STRASBURGO, 16 FEB - Il Parlamento europeo preparerà
una relazione per valutare se ''i valori fondamentali e gli
standard democratici Ue'' siano rispettati in Ungheria. Lo
prevede una risoluzione approvata in plenaria nonostante
l'opposizione del Ppe, partito di maggioranza relativa cui
appartiene il premier Orban (315 si', 263 no, 49 astenuti). Dopo
la relazione si decidera' se attivare l'art. 7 del trattato UE,
che serve a verificare se ci sia "rischio di violazione grave"
dei principi comunitari.    Domani scade il mese di tempo dato dalla Commissione europea
all'Ungheria per fornire le spiegazioni chieste nelle tre
procedure di infrazione aperte per le modifiche costituzionali,
tra cui quella che inficerebbe l' indipendenza della banca
centrale. La procedura in base all'art.7 può portare alla
richiesta del Parlamento di sanzioni economiche e politiche
contro l'Ungheria da parte del Consiglio europeo. La risoluzione
approvata era stata presentata da socialisti-democratici (S&D),
liberal-democratici (Alde), Verdi e Sinistra Unita (Gue). Nel
testo si afferma che le autorità ungheresi devono rispettare "le
raccomandazioni, le obiezioni e le richieste della Commissione
europea, del Consiglio d'Europa e della commissione di Venezia"
e "modificare di conseguenza le leggi interessate, nel rispetto
dei valori fondamentali e delle norme dell'Unione europea". Inoltre esprime "grave preoccupazione per la situazione in
Ungheria per quanto concerne l'esercizio della democrazia, lo
Stato di diritto, il rispetto e la protezione dei diritti umani
e sociali, il sistema di controlli e contrappesi, l'uguaglianza
e la non discriminazione". (Segui ANSA Europa su  Facebook  e    Twitter ) 

