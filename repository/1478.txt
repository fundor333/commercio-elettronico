#titolo Supervirus, Comitato biosicurezza Usa favorevole alla moratoria  - Biotech - Scienza&Tecnica
  La pubblicazione integrale degli studi sul Supervirus rappresenta un pericolo ''straordinariamente grande'' per la sicurezza pubblica. Ne sono convinti i componenti del comitato scientifico per la biosicurezza statunitense (National Science Advisory Board on Biosecurity, Nsabb), che sulle riviste Nature e Science spiegano per la prima volta le loro ragioni pro-censura e sottolineano l'utilità di una 'pausa di riflessione' nella comunità scientifica internazionale. 
Gli esperti del comitato riconoscono l'utilità delle ricerche sulle mutazioni capaci di rendere altamente trasmissibile il virus dall'aviaria H5N1, ma allo stesso tempo mettono in guardia dai possibili rischi per la sicurezza e la salute globale. ''Se queste conoscenze finissero nelle mani di individui, organizzazioni o governi senza scrupoli - scrivono - potrebbero essere usate per creare un virus influenzale geneticamente modificato capace di causare una pandemia con una mortalita' superiore a quella della Spagnola del 1918?''.  
E proseguono: ''riteniamo che il rischio potenziale per la sicurezza pubblica sia straordinariamente grande. Nel formulare le nostre raccomandazioni al governo, alle riviste e alla comunità scientifica abbiamo cercato di bilanciare i grandi rischi con i benefici che potrebbero derivare dal rendere noti i dettagli degli studi''. 
Gli esperti affermano quindi che la pubblicazione integrale degli studi in casi come questo ''non è un'azione responsabile'', mentre la loro richiesta di censura massimizza i benefici per la società minimizzando i rischi. 
Riconoscono infine che le bioscienze si trovano oggi davanti a un bivio simile a quello che i fisici dovettero affrontare negli anni Quaranta con le armi nucleari. Per questo chiedono che si apra un dibattito globale sulla vicenda, che potrebbe essere affrontato in modo più sereno se la comunità scientifica si prendesse una pausa di riflessione autoimponendosi una moratoria sulla pubblicazione degli studi.  
