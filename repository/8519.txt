#titolo Venere come una cometa - Spazio & Astronomia - Scienza&Tecnica
  Venere come una cometa: le immagini incredibili della parte piu' esterna della densa atmosfera del pianeta, allungata come una coda, sono state inviate a Terra dalla sonda europea Venus Express. Diffuse dall'Agenzia Spaziale Europea (Esa), le immagini mostrano una coda molto allungata nel lato del pianeta opposto al Sole, nonostante il vento solare non fosse impetuoso. 
Il fenomeno si spiega con il fatto che, contrariamente alla Terra, Venere non ha un forte campo magnetico a proteggere la parte piu' intensa dell'atmosfera, chiamata ionosfera. Mentre nel caso della Terra il campo magnetico riesce a rendere la ionosfera stabile anche quando il vento solare e' particolarmente violento, Venere e' letteralmente in balia del vento solare, anche quando questo e' debolissimo. 
Le osservazioni sono state fatte nell'agosto 2010, quando l'osservatorio solare della Nasa Stereo-B ha misurato un indebolimento nella densita' del vento solare, di circa 50 volte inferiore ai valori normalmente osservati e della durata di 18 ore consecutive. In concomitanza con questi valori, Venus Express ha catturato le immagini della ionosfera del pianeta, deformata in una ''coda''. 
''La deformazione della ionosfera, simile ad una lacrima, ha cominciato a formarsi nell'arco di 30-60 minuti a partire dalla riduzione della pressione del vento solare ed il fenomeno e' durato l'equivalente di due giorni terrestri'', ha osservato il coordinatore dello studio, Yong Wei, dell'Istituto tedesco Max Planck per la Ricerca sul Sistema Solare.  
Il meccanismo che spiega il fenomeno e' in un sottile canale che veicola le particelle cariche della ionosfera dal lato del pianeta esposto al Sole a quello in ombra. I dati di Venus Express hanno permesso ora di scoprire che quando il vento solare e' debole il flusso di particelle aumenta perche' la scarsa pressione permette al canale di allargarsi. I ricercatori non escludono che un fenomeno simile possa accadere anche in un altro pianeta non difeso da un campo magnetico, come Marte.  
