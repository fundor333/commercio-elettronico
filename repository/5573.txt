#titolo Juncker, ministro Olanda in pole position per Eurogruppo - Economia e lavoro - ANSA Europa
  BRUXELLES - Il ministro delle finanze dell'Olanda Jeroen Dijsselbloem ''puo' diventare presidente dell'Eurogruppo''. Lo ha affermato l'attuale presidente  Jean-Claude Juncker  in un'intervista alla radio pubblica lussemburghese, spiegando che i ministri dell'eurozona saranno chiamati a votare i futuri candidati - probabilmente ''solo'' l'olandese - durante la prossima riunione di gennaio. 
 
''Ho delle ragioni di pensare che il ministro delle finanze olandese puo' diventare presidente dell'Eurogruppo'', ha detto Juncker, pur smentendo, come invece aveva scritto la  Faz , un accordo informale al vertice Ue della scorsa settimana dove la questione non e' stata trattata. Finora ci sono state discussioni in merito solo tra il premier del  Gran Ducato  e il presidente Ue  Herman Van Rompuy , che sta consultando le capitali. 
   
 ''Parto dal principio che dopo discussioni supplementari con Van Rompuy, sollecitero' i miei colleghi a inizio gennaio a mandarmi delle candidature su cui voteremo in occasione dell'Eurogruppo di gennaio'', ha spiegato Juncker. Ma, ha aggiunto, ''parto anche dal principio che non avremo che una sola candidatura''. 
   
