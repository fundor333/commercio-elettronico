#titolo Fiat Industrial, cda approva i progetti di fusione - Industria e Mercato - Motori
  TORINO - Il Cda di Fiat Industrial, riunitosi oggi a Torino, ha approvato il progetto di fusione di Fiat Netherlands Holding N.V. (FNH) in Fiat Industrial S.p.A. (la Fusione FNH) e quello relativo alla fusione di Fiat Industrial S.p.A. in una NewCo di diritto olandese, la 'Fusione FI)'. La Fusione FI e' stata approvata dal Consiglio di Amministrazione, che ha anche esaminato la fusione di CNH Global N.V. (CNH) in NewCo (la 'Fusione CNH') che e' parte dell'operazione complessiva. I termini e le condizioni dei progetti relativi alla Fusione FNH, Fusione FI e Fusione CNH sono del tutto in linea - si legge in una nota di Fiat Industrial - con quelli previsti dall'accordo relativo alla fusione sottoscritto il 25 novembre 2012 come precedentemente comunicati al mercato. 
Principale obiettivo della Fusione FI, unitamente alla Fusione CNH, e' quello di semplificare la struttura societaria del Gruppo e di permettere la completa integrazione dei business di Fiat Industrial che - a operazione completata - risultera', a livello mondiale, il terzo gruppo nel settore dei Capital Goods. 
Per quanto riguarda la Fusione FI, il Consiglio di Amministrazione ha deliberato di proporre un rapporto di cambio di una azione NewCo per ciascuna azione ordinaria di Fiat Industrial. A conclusione della Fusione FI, pertanto, gli azionisti di Fiat Industrial riceveranno azioni ordinarie di nuova emissione della societa' incorporante sulla base del suddetto rapporto di cambio. L'efficacia della Fusione FI (e della Fusione CNH) sara' condizionata all'avverarsi di una serie di condizioni sospensive, tra cui l'approvazione della Fusione FI e della Fusione CNH da parte dei rispettivi azionisti, l'ottenimento di tutte le richieste autorizzazioni per l'ammissione alla quotazione del titolo della NewCo presso il New York Stock Exchange; inoltre, l'esercizio dei diritti di recesso degli azionisti di Fiat Industrial e di opposizione da parte dei suoi creditori non dovra' comportare un esborso superiore all'ammontare di 325 milioni di euro.     E' previsto infine che la quotazione delle azioni della NewCo sul Mercato Telematico Azionario avvenga dopo l'inizio delle contrattazioni del medesimo titolo sul New York Stock Exchange. 
La Fusione FI sara' soggetta all'approvazione dell'assemblea straordinaria degli azionisti di Fiat Industrial. La convocazione della suddetta assemblea verra' resa nota nel rispetto della normativa applicabile.  
