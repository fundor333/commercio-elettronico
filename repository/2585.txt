#titolo Alberto Musy - Protagonisti
Alberto Musy era stato scelto dal Terzo Polo nella primavera del 2011, per sfidare alle Amministrative di Torino Piero Fassino e Michele Coppola, candidato del centrodestra. Ha raccolto 21.896 voti, il 4,9% delle preferenze. Avvocato, docente di diritto privato comparato, ha 45 anni, è sposato e ha quattro figlie. Nella sua attività professionale si occupa, tra l'altro, di cause di lavoro. Insegna all'Università del Piemonte Orientale, ma è stato docente anche a Montreal, New York e Tel Aviv. Era stato scelto dal Terzo Polo "nella società civile, anche per dare un segnale - aveva spiegato lanciando la candidatura il segretario regionale dell'Udc Alberto Goffi - ai torinesi delusi dalla rinuncia del rettore del Politecnico Francesco Profumo". Ma a Musy aveva pensato anche il Pdl, prima di optare, al termina di una lunga discussione interna, sulla candidatura di un emergente del partito, Coppola, assessore regionale alla Cultura. Tra le sue proposte politiche da consigliere in Sala Rossa l'introduzione di un ticket per l'ingresso delle auto nel centro di Torino e la riorganizzazione delle società partecipate dal Comune.  
