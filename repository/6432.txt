#titolo Annunciata da Silex Power auto con 1.000 km autonomia - Mobilit√† Sostenibile - Motori
  ROMA - E' in arrivo l'auto elettrica di lusso. La realizzera' l'azienda specializzata nelle energie alternative Silex Power Company che ha annunciato il debutto, riferisce Gizmag, Chreos che l'azienda prevede di costruire in serie limitata di 300 unita' entro il 2015.     La vettura vanta finiture di lusso e caratteristiche top di gamma, soprattutto in termini di ricarica delle batterie. 
Chreos, secondo le dichiarazioni della Silex, e' una berlina di lusso con portellone posteriore. La lunghezza dovrebbe essere di circa 5,42 m per 2,16 m di larghezza e 1,49 m di altezza, mentre la costruzione dovrebbe prevedere l'uso prevalente della fibra di carbonio.     Il gruppo propulsore, anticipa la Silex, dovrebbe essere composto da quattro motori elettrici, sistemati nelle ruote, in grado di erogare una potenza complessiva di 640 Cv e 4.400 Nm di coppia.  Sono dati che si traducono, a detta del costruttore, in un'accelerazione a 0 a 100 km/h in 2,9 secondi e in una velocita' massima autolimitata a 300 km/h. Oltre alle prestazioni mozzafiato la Silex sta lavorando per raggiungere un'autonomia di circa 1.000 km, ottenuta viaggiando alla velocita' di crociera di 125 km/h. Le caratteristiche della Chreos, secondo le indicazioni della Silex, dovrebbero inoltre consentire un'ampia gamma di prestazioni selezionate in automatico, tra cui la trazione integrale e posteriore.     Ma cio' che sorprende di piu' e' la possibilita', per la Chreos, di effettuare la ricarica della batteria in soli 10 minuti, grazie a un particolare catodo modificato. Sembra si possa fare con un sistema brevettato che richiede una sorgente di 10.000-15.000 V. Anche se per ricaricare la Chreos con una comune presa elettrica domestica, non vengono dichiarati i tempi. Al momento sono disponibili solo rendering e numeri, ma la Silex Power ha promesso di completare le informazioni sulla Chreos nel prossimo mese di aprile e di essere anche pronta a proporre altri veicoli elettrici non di lusso.  
