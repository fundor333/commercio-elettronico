#titolo Diminuiscono sprechi cibo, italiani sempre piu' sani - Stili di vita - Salute e Benessere
     (ANSA) - MILANO, 8 NOV - Chissa', forse la crisi economica un
effetto positivo l'ha avuto. Gli sprechi sul cibo ''sono
diminuiti'', e questo ha portato ad un segnale inaspettato: per
la prima volta il peso corporeo degli adulti italiani si e'
ridotto verso valori 'piu' sani', si pratica piu' sport e non si
saltano i pasti. Sono alcuni dei dati presentati oggi a Firenze,
in occasione del XV Corso Nazionale dell'Associazione di
Dietetica e Nutrizione clinica (ADI), e raccolti
dall'Osservatorio Nestle'-Fondazione ADI.    Lo studio ha analizzato circa 10 mila persone solo
nell'ultimo anno, per un totale di 35 mila interviste in 4 anni. ''Per la prima volta - spiegano i responsabili dell'indagine -
emerge un trend positivo che rende merito alle molte campagne di
sensibilizzazione: e' in crescita la percentuale dei normopeso,
oggi al 54,2% rispetto al 51% del 2010 e al 53% del 2011. Ancora
alta la percentuale in sovrappeso o obesita', 43,4%, ma comunque
in calo rispetto al 46% del 2010 e al 44% del 2011. Calano anche
i sottopeso, oggi al 2,4%''.    I dati sono incoraggianti anche riguardo allo stile di vita:
''E' diminuita la percentuale di chi fa vita sedentaria, dal 37%
al 35%, e sono aumentate le persone che svolgono attivita'
fisica. Tuttavia le donne si confermano essere in generale piu'
pigre degli uomini, praticando sport soltanto il 24% contro il
40% dei maschi''.    Un'ulteriore testimonianza del trend positivo ''e' anche la
maggior consapevolezza dell'importanza di alcune buone abitudini
a tavola: aumentano coloro che seguono la 'regola dei 5 pasti',
in particolare tra gli under 45 e le donne: 4 su 10 fanno lo
spuntino al mattino e 5 su 10 al pomeriggio''.    ''Coloro che fanno i pasti principali e gli spuntini - dice
Giuseppe Fatati, presidente Fondazione ADI - risultano in misura
maggiore essere normopeso: questo indica come sia importante
imparare uno stile alimentare che non sacrifichi alcun alimento
ma che valuti ogni apporto calorico e nutritivo nel quadro della
dieta complessiva giornaliera''. Tuttavia, persistono abitudini
scorrette: il 36% degli italiani non vive i pasti come un
momento di convivialita' e 3 italiani su 4 mangiano davanti alla
televisione, soprattutto i giovani tra i 18 e i 34 anni (80%).    ''Uno dei punti su cui bisogna lavorare - conclude Fatati -
e' proprio il concetto di convivialita'. Le colazioni sprint
della durata inferiore ai 15 minuti come i pranzi e le cene
monoporzione sono molto frequenti. Per molti il consumo di pizza
rappresenta nel fine settimana un'occasione di socialita' ma, in
verita' la pizza, per quanto buona e nutriente, e' troppo spesso
un piatto dal consumo veloce. E' dunque tutta da costruire la
valenza della convivialita' e del momento della tavola, un atto
che richiede il suo tempo e che attribuisce valore ai cibi e al
nutrimento''.(ANSA).
