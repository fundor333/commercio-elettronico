#titolo Ambiente: rockstar a Ue; no a test su animali per cosmetici - Altre news - ANSA Europa
     (ANSA) - BRUXELLES, 18 OTT - Ci sono anche gli artisti Paul
McCartney, Morrisey e la leader dei Pretenders, Chrissie Hynde,
tra i firmatari che sostengono la petizione dell'ECEAE,
organizzazione europea che si batte per la tutela dei diritti
degli animali, per porre fine all'importazione e alla vendita
nell'Ue di prodotti cosmetici testati sugli animali. La
petizione con 250 mila firme e' stata consegnata oggi al
Parlamento europeo a Bruxelles.    ''E' una vergogna che gli animali continuino a subire prove
dolorose per prodotti di bellezza venduti nell'Ue'', ha detto
Hynde, nota per aver fatto della cultura hippie e del
vegetarianesimo la sua bandiera. ''Sto sostenendo la ECEAE nella
sua campagna per liberare l'Europa dai cosmetici testati sugli
animali una volta per tutte. Mi appello alla Commissione europea
per garantire che il divieto di commercializzazione sia totale
da marzo 2013. Invito i cittadini europei a unirsi a me firmando
la petizione per dire no alla Cruel Cosmetics in Europa''.    ECEAE ha reso noto che il divieto di importazione e vendita
nell'Ue di prodotti di origine animale testati in altre parti
del mondo ''dovrebbe entrare in vigore nel 2013, ma e' ormai
ampiamente confermato che ci potranno essere deroghe al divieto
e gli animali continueranno a soffrire e morire in crudeli test
cosmetici''.(ANSA).
