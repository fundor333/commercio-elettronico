#titolo Libri: Solen De Luca racconta i politici italiani e il mare - Libri - Mare
  (ANSA) - ROMA, 21 LUG - I politici italiani e il mare. E' l'originale confronto raccontato dalla giornalista Solen De Luca in 'Questioni di correnti. Un mare di politica', pubblicato da Addictions-Magenes Editoriale. Venti capitoli, venti fotografie e venti conversazioni con altrettanti politici di centrodestra e centrosinistra, per far conoscere il loro rapporto con il mare, inteso come simbolo e paradigma di vita. 
Ogni protagonista intervistato svela particolari inediti legati al mare: come il ministro Fazio, che ad agosto fa l'istruttore e accompagna sott'acqua i turisti subacquei che frequentano il diving di cui e' comproprietario a Pantelleria. O come il senatore Berlinguer, che ha detto no alle proposte di colonizzazioni immobiliari sull'isola Piana, vicino a Stintino, di sua proprieta', lasciandola a disposizione della fauna locale che vi abita. 
La prefazione del libro e' curata dall'ex campione mondiale di apnea, Umberto Pelizzari, e da Pino Aprile. Nel libro e' presente anche un piccolo glossario del mare nel quale vengono spiegati i termini nautici meno comuni impiegati nel testo.(ANSA).  
