#titolo A Ponza 'delfini guardiani' di Marevivo - Natura - Ambiente&Energia
  ROMA - Si sono spinti fino a Cala Dell'Acqua in localita' Le Forna, dove c'e' la vecchia cava di bentonite ormai abbandonata dal 1979 in seguito alle proteste della popolazione locale, che riteneva la miniera dannosa per la salute dei cittadini e l'economia turistica dell'isola di Ponza. 
Sono oltre 80 i giovani dell'Istituto Comprensivo ''Carlo Pisacane'' che stanno partecipando, per il secondo anno consecutivo, al progetto di educazione ambientale 'Delfini Guardiani' promosso da Marevivo, e sulla ex miniera Samip stanno studiando un percorso di riqualificazione e recupero. 
''Trasformare in eco-sentinelle questi ragazzi e renderli finalmente protagonisti nella salvaguardia del proprio territorio e' l'obiettivo di 'Delfini Guardiani', un progetto che coinvolge mille giovani delle sei perle del Mediterraneo, cioe' l'isola del Giglio, Capri, Ischia, Lampedusa, Linosa e appunto Ponza'', spiega Marevivo. 
Sotto la guida di esperti, i futuri 'Delfini Guardiani' sono impegnati in ricognizioni in spiaggia, in attivita' di sea-watching, vanno a scuola dagli artigiani e dai pescatori locali, esplorano i segreti racchiusi nelle rocce e nella flora mediterranea e si cimentano anche come giovani reporter dell'ambiente'', racconta l'associazione ambientalista. 
Al termine del percorso didattico, dopo aver conosciuto fino in fondo il proprio territorio, i ragazzi riceveranno il distintivo di ''guardiani dell'isola'', che dara' loro il diritto di presentarsi, senza accompagnatori adulti, alla Capitaneria di Porto o ai Comuni per segnalare eventuali problemi di carattere ambientale.  
