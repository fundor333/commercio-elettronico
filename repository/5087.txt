#titolo Vino: Prosecco Docg Conegliano Valdobbiadene batte crisi - Speciali - Terra&Gusto
  PIEVE DI SOLIGO (TREVISO) - ''Nonostante la difficile congiuntura che sta attraversando l'economica italiana, la Denominazione conferma un buono stato di salute''. a dirlo Vasco Boatto, direttore del Centro interdipartimentale per la ricerca in viticoltura ed enologia (Cirve) e coordinatore della ricerca presentata oggi, a Pieve di Soligo, in occasione di un incontro promosso dal Consorzio di tutela del Conegliano Valdobbiadene Prosecco. 
   ''L'esame dei dati 2011 - ha rilevato - ci consegna, infatti, un esito positivo tanto dal lato dell'andamento della domanda nazionale quanto soprattutto dal lato dell'apprezzamento del Prosecco Superiore Docg sui mercati internazionali'', effetto anche delle iniziative assunte ''in favore della difesa e valorizzazione del prodotto e per la promozione del territorio in Italia e all'estero''. 
   In termini di produzione e di valore, la Docg ha visto aumenti, dal 2003 al 2011, rispettivamente del 74% (oggi le bottiglie sono quasi 70 milioni) e del 68%, per un business oggi stimato in 420 milioni di euro. 
   Per quanto attiene il Prosecco superiore Docg, la crescita dei volumi sul mercato italiano si e' contraddistinta con un tasso medio annuo pari al 7,7%. Oggi  i vini del Conegliano Valdobbiadene Docg si vendono in oltre 80 Paesi e regioni di tutto il mondo e le esportazioni hanno raggiunto un volume di oltre 28 milioni di bottiglie per un fatturato di 115 milioni di euro (+10,2% su base annua). 
   ''Il nocciolo della competitivita' - e' stato sottolineato  - rimane nei contesti distrettuali, dove non e' tanto la dimensione d'impresa a determinare la sua capacita' di internazionalizzarsi, ma piuttosto essa dipende dalle innovazioni che generano nuovi prodotti, che a loro volta penetrano nuovi mercati. In questo contesto, la competitivita' del sistema distrettuale dipendera' dai margini di profitto che l'impresa realizza nel suo mercato di nicchia''. 
   Sotto il profilo della visibilita' oltreconfine, e' anche emerso come ''oltre il 30% delle imprese rientranti nella Docg abbiano partecipato al programma comunitario di promozione dei vini sui mercati esteri'' e che nella meta' dei casi questo e' avvenuto grazie ad iniziative di coinvolgimento promosse da organizzazioni interprofessionali come i Consorzi di tutela. Tra i mercati ritenuti strategici nello sviluppo degli investimenti in promozione, dove gli spumanti stanno diventando un prodotto di tendenza, prevalgono i mercati del Regno Unito e del Canada.  
