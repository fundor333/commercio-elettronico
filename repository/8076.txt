#titolo Dominik Paris - Protagonisti
Si tinge d'azzurro la Streif di Kitzbuehel. La più famosa e micidiale pista di discesa del mondo è stata domata da Dominik Paris in 1.57.56 che ha vinto alla grande sui 3.312 metri della gara che simboleggia lo sci alpino. Prima di lui c'era riuscito solo un altro italiano, il cortinese Kristian Ghedina nel 1998 ma su un tracciato un po' più corto. Paris, con il pettorale 20 ed in una discesa mai tanto emozionante, ha preceduto il canadese Erik Guay in 1.57.69 e l'austriaco Hannes Reichelt in 1.57.92. 
 L'azzurro ha costruito la sua vittoria, dopo un modesto ritardo di 6 centesimi di secondo al primo intermedio, attaccando sempre, dall'inizio alla fine. Ma il suo capolavoro è stato sul salto e sulla micidiale S della Huasbergkante, quando Kitzbuehel e il formicolante arrivo appaiono in basso agli atleti lanciati ai 100 all'ora. L'altoatesino ha infilato in alto, lottando cntro la forza centrifuga, la lunga diagionale per lanciarsi poi come un siluro nel Zielschuss finale dove ha superato i 142 kmh: Un vero capolavoro tattico. Prima però di festeggiare Paris ha saggiamente aspettato anche la discesa del suo compagno Christof Innerhofer.  
 Penalizzato dai giudici Fis per non essersi fermato dopo una caduta in prova, Innerhofer è infatti partito come 46/o atleta nonostante avesse il pettorale 19. Ma per Innerhofer - in forma splendida, vincitore a Beaver Creek ed una settimana fa Wengen, terzo ieri in supergigante- non c'era ormai più niente da fare. Sulla Streif, infatti, con il passare del tempo si erano allungate sempre più le ombre delle cime della Hahnekamm con visibilita meno perfetta: ha chiuso 20/o in 1.59.48. Per l'Italia ci sono poi stati - risultati assolutamente buoni sulla Streif - Werner Heel 11/o in 1.58.81, Siegmar Klotz (con il pettorale 41) 12/o in 1.58.82 e Matteo Marsaglia 24/o in 1.59.83. Si è gareggiato con condizioni meto e di pista perfette davanti ad un pubblico di 50 mila persone che ha riempito la zona d'arrivo ed i bordi della pista su sino alla partenza. Le condizioni ottimali non hanno ovviamente impedito che, come sempre, sulla Streif ci fossero cadute spettacolari e drammatiche, finite però fortunatamente senza danni. Hanno coinvolto - per gli scaramantici - l'azzurro Peter Fill con il pettorale 13 ed il francese Johan Clarey con il 17. Domani a Kitzbuehel è in programma uno slalom speciale che sarà valido anche per la combinata con la discesa di oggi. L'anno scorso lo speciale venne vinto dall'azzurro Cristian Deville, come in passato avevano fatto solo Alberto Tomba ( due volte) e Pierino Gros.  
