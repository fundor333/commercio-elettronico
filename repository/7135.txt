#titolo Che cos'è la particella di Dio - Fisica e  Matematica - Scienza&Tecnica
  La particella di Dio grazie alla quale esiste la massa, il bosone di Higgs, e’ l’ultimo mattone necessario per confermare con i dati la teoria che costituisce il pilastro della fisica contemporanea, chiamata Modello Standard. 
L’esistenza di una simile particella e’ importantissima, alla luce delle conoscenze fisiche attuali perche’ senza la massa l’universo intero avrebbe un aspetto completamente diverso. Per esempio, se gli elettroni non avessero una massa non potrebbero esistere gli atomi e senza massa la materia ordinaria, quella che ogni giorno e’ sotto i nostri occhi, non esisterebbe. Per questo a partire dal 1964 i fisici hanno ritenuto indispensabile l’esistenza di una particella di questo tipo nel quadro delle teorie che descrivevano il mondo dell’infinitamente piccolo, il Modello Standard. 
Quest’ultimo e’ il modello che prevede l’esistenza di tutti gli ‘’ingredienti’’ fondamentali dell’universo cosi’ come lo conosciamo. Comprende 12 particelle elementari organizzate in due famiglie: i quark e i leptoni, che sono i veri e propri mattoni della materia (presenti nell’infinitamente grande, come nelle galassie, negli stessi esseri umani come nel mondo microscopico). Il Modello Standard prevede poi un’altra famiglia di 12 particelle, che sono i messaggeri delle tre forze della natura che agiscono nell’infinitamente piccolo (chiamate forza forte, elettromagnetica e debole). Di queste particelle-messaggero fanno parte, ad esempio, i componenti elementari della luce chiamati fotoni, e i gluoni, che sono la colla che unisce fra loro i mattoni della materia, come i quark all’interno del nucleo dell’atomo. 
‘’Questi 24 attori sarebbero dei burattini immobili se non venissero animati da qualcosa in grado di dare loro una massa’’, spiega il fisico teorico Antonio Masiero, della giunta esecutiva dell’Istituto Nazionale di Fisica Nucleare (Infn). A ‘’far recitare’’ i 24 attori del Modello Standard è il bosone di Higgs. ‘’Grazie ad esso le particelle cominciano a interagire fra loro e, rallentate dall’attrito, non viaggiano piu’ alla velocita’ della luce e acquisiscono una massa.  
