#titolo Capodanno: mite fino 31, dal 1 neve al Nord - In Breve
Fino alla notte di san Silvestro e fino alla mattinata del nuovo anno il tempo rimarrà bello e stabile ovunque, con tantissimo sole al centrosud e sui monti e, nonostante le basse temperature notturne, le giornate trascorreranno con un clima quasi primaverile e con punte di 15°C al centrosud e sulla Capitale. 
 Queste le previsioni di Antonio Sanò, de "IlMeteo.it", secondo il quale al nord l'insidia della nebbia sarà in agguato, infatti a partire dalla sera si ripresenterà fitta lungo il fiume Po, sul Veneto e sulla pianura emiliana, riducendo pericolosamente la visibilità fino a 50 m. La notte di San Silvestro sarà fredda e nebbiosa sulla Valpadana, serena su tutte le altre regioni. 
 A inizio anno, avverte il meteorologo, "ci sarà però un colpo di scena'': tra martedì 1 e mercoledì 2 giungerà la prima perturbazione del 2013, un nuovo forte impulso nord atlantico che porterà nuove piogge e nuove nevicate che al nord potranno verificarsi anche in pianura su Piemonte, Lombardia, e sui rilievi liguri del versante padano, nonché su tutte le Alpi e Prealpi". Come tradizione de "IlMeteo.it", la prima perturbazione del 2013 ha già un nome: Eva. 
    
