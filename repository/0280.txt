#titolo BergamoScienza compie dieci anni   - Ricerca e Istituzioni - Scienza&Tecnica
  Decimo compleanno per BergamoScienza, il festival dedicato alla divulgazione scientifica che anche quest'anno organizza un calendario fitto di eventi per consentire al pubblico di esplorare in modo interattivo il mondo della scienza. L'edizione 2012, in programma fino al 21 ottobre, offre incontri e conferenze con ricercatori e premi Nobel, personaggi di spicco del mondo scientifico, concerti, spettacoli e laboratori didattici.    Lo spazio è stato il grande protagonista all'avvio della manifestazione, che ha aperto i battenti lo scorso 5 ottobre proprio con l'inaugurazione della mostra 'More Space to Space' e lo 'Space Day', un intero giorno dedicato all'Universo e ai suoi misteri, con conferenze, mostre, spettacoli e l'intervento dell'astronauta Paolo Nespoli.    Ampio spazio viene riservato all'attualità scientifica con gli approfondimenti sul bosone di Higgs. Sabato 20 ottobre, il fisico del Cern di Ginevra Guido Tonelli parlerà dei progetti di ricerca condotti negli ultimi anni attraverso l'acceleratore di particelle Lhc (Large Hadron Collider), lo strumento protagonista delle recenti scoperte sulla 'particella di Dio'. Domenica 21 ottobre lo spazio tornerà protagonista con una tavola rotonda che affronterà il tema sempre più 'caldo' della ricerca di altre forme di vita.    BergamoScienza ospita quest'anno ben tre premi Nobel per la medicina. Dopo l'intervento di Linda Buck, insignita del premio nel 2004 per le sue ricerche sull'olfatto e la percezione di odori e feromoni, sabato 13 è in programma un incontro con Bruce Beutler, premio Nobel in carica 2011, che presenterà i risultati dei suoi studi sul sistema immunitario. Infine domenica 14 appuntamento con James Dewey Watson, premio Nobel 1962 per la determinazione del modello a doppia elica del Dna. Di grande interesse anche gli appuntamenti dedicati alla genetica: tra tutti spicca quello sulla clonazione con Ian Wilmut, il 'papa'' della pecora Dolly  
