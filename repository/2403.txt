#titolo Ue: Sos api, inquietante rapporto Efsa su uso neonicotinoidi - Agroalimentare - ANSA Europa
  BRUXELLES  - La Commissione europea definisce per la prima volta  ''inquietanti'' , anche se non ancora complete, le  conclusioni  scientifiche raggiunte  dall'Autorita' europea per la sicurezza alimentare (Efsa), secondo cui i residui di alcuni pesticidi, noti come  neonicotinoidi , potrebbero rappresentare un rischio elevato per le api. 
   
 Nell'immediato - ha spiegato oggi Frederic Vincent, portavoce del commissario alla salute Tonio Borg - la Commissione Ue scrivera' alle societa' produttrici,  Syngenta e Bayer , che avranno fino al 25 gennaio per reagire al  parere dell'Efsa .     Inoltre, Bruxelles intende portare la questione il prossimo 31 gennaio all'esame del Comitato permanente della sicurezza alimentare dove sono presenti i rappresentanti dei 27 Stati membri. 
   
 Nulla al momento e' definito, ma il portavoce tiene a precisare che Bruxelles e' pronta a ''prendere le decisioni necessarie'' se dall'esame del rapporto dell'Efsa e dagli studi realizzati emerge che c'e' un reale  problema con i pesticidi  in questione. Anche perche', di fronte al fenomeno della moria delle api, che sarebbe passata in una quindicina d'anni dal 5% al 30%, e dallo smembramento di intere colonie, gli Stati membri e in primis l'Italia, hanno gia' introdotto misure nazionali. 
   
 Il rapporto dell'Efsa punta il dito sull'impatto dell'uso di alcuni pesticidi come il thiamethoxam, clothianidin e imidacloprid a seconda delle produzioni: nella colza, e' stata individuata la presenza di residui a rischio nel polline e nel nettare, mentre per il mais il  problema della contaminazione  e' legato alla polvere che si alza al momento della raccolta e alle gocce che si formano sulle piante su cui si posano le api. 
   
   
            
