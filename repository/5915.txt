#titolo Italia - Mondiali Sudafrica
  Campioni, vecchi e acciaccati. Cosi' i 23 di Marcello Lippi si presentano al Mondiale 2010, il primo del continente africano. Almeno cosi' agli occhi del resto del mondo, sorpreso quattro anni fa dall'impresa degli Azzurri e pronto oggi a dire 'ecco, lo sapevamo che era tutto un caso'. 
 Questa volta non c'e' una Calciopoli da affrontare e riscattare sul campo, non ci sono pero' piu' neanche molti degli eroi di Berlino. Il manipoli di fedelissimi rimasti al ct, tornato per 'rivivere la magia del Mondiale' piu' che per provare a ripercorrere le orme dell'inimitabile Pozzo, e' in tutto composto da una decina di giocatori. Ma sono l'ossatura della squadra. Per questo il mondo che guarda a Brasile, Spagna, Inghilterra, Argentina come favorite per la Coppa che l'Italia rimette in palio ha poca considerazione della nazionale campione in carica. E tanta paura che ancora una volta il pronostico sia smentito. 
 Prima di cominciare la nuova avventura dal destino gia' segnato sul piano personale - un Mondiale e dirsi addio, e' oramai la parola d'ordine di Lippi - il ct sa che il torneo in Sudafrica e' uno spartiacque, piu' per il calcio italiano che personale. Comunque vada, una generazione di giocatori maturati negli anni di nazionale e poi arrivati al culmine in Germania, dovra' farsi da parte. Del Piero, Nesta, Peruzzi, Toni, Inzaghi, volenti o nolenti lo hanno gia' fatto. Dopo il Sudafrica tocchera' a Cannavaro, Zambrotta, Grosso, Gattuso, forse Pirlo, tranne qualche apparizione per accompagnare la ricostruzione. L'Italia del calcio si augura non sia come dopo un'altra Germania, quella del '74. 
 Intanto a meta' percorso Lippi ha dovuto abbandonare l'idea di un rinnovamento. Il giro di boa della Confederations aveva detto che bisognava trovare un passo diverso, ma i giovani tanto invocati dall'opinione pubblica - dato il rifiuto di base del ct ad aprire le porte a Cassano e Balotelli - hanno tradito. In primo luogo Giuseppe Rossi, il talento sul quale Lippi aveva puntato. Cosi' se i problemi veri, viste anagrafe e forma, sono in difesa, a preoccupare il commissario tecnico e' anche il progressivo depauperamento dell'attacco. Cosi' dietro Lippi ha pensato a una soluzione dell'ultima ora, una difesa a 3 che pero' necessita di Nesta, per coprire meglio la squadra. 
 Davanti, invece, la stagione e' stata una gara ad eliminazione. Amauri alla fine il passaporto italiano la trovato, ma ha smarrito gol e minuti giocati. Borriello e Pazzini hanno prima incantato e poi disilluso. Cosi' solo due sono le certezze: Gilardino e Di Natale.  
Logico dunque rispolverare la vecchia formula: la forza del gruppo. Con Buffon e Cannavaro ancora leader, in campo e fuori; le tante incognite infortuni (per il portiere come per Iaquinta e Camoranesi, uomo chiave); con poche forze fresche (Marchisio e Criscito i soli babies). Certo, a favorire l'impatto azzurro col Mondiale c'e' un gruppo facile: Paraguay, Slovacchia e Nuova Zelanda, con tutti i pessimismi del caso, sono avversari facili. E a meno di una nuova 'Corea', il vero scoglio l'Italia lo trovera' ai quarti, dove Spagna o Brasile si profilano. ''Il Mondiale non e' un campionato, ma un torneo di un mese - ripete sempre Lippi - Non conta l'eta', ma l'esperienza e il grado di forma. E noi ci faremo trovare pronti''. Cosi' il resto del mondo aspetta di capire se ancora una volta l'Italia e' capace di far cambiare l'idea agli scettici.  
Â   
