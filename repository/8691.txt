#titolo WSJ; elezioni italiane, nessun motivo di panico  - Mondo
  L'annuncio delle dimissioni del premier Mario Monti e il ritorno di Silvio Berlusconi hanno creato un "nuovo dramma nei mercati europei. Ma questo non deve rappresentare una tragedia per gli investitori". Lo afferma il Wall Street Journal sul proprio sito in un articolo dal titolo "Elezioni italiane, nessun motivo di panico". "I bond e i titoli italiani saranno volatili durante quella che si annuncia una campagna elettorale calda. C'é una buona chance che le elezioni si traducano in un'ampia continuità delle riforme che rassicurano gli investitori". La reazione dello spread è stata un "rimprovero pubblico a Berlusconi e una conferma per Monti" ma questo non è un "presagio del risvegliarsi della crisi del debito dell'area euro. Quello che è veramente accaduto finora è che le elezioni sono state anticipate di alcune settimane. Altri fattori restano a favore dell'Italia: l'emissione di bond dovrebbe calare in modo forte nel 2013" e a questo si aggiunge il fatto che l'Italia ha un surplus primario e che l'austerità dovrebbe allentarsi". "Un ritorno al potere di Berlusconi sarebbe causa di preoccupazioni per gli investitori. Ma il suo partito, nei sondaggi, ha il 15%, decisamente lontano dal 30% del Partito Democratico" mette infine in evidenza il Wall Street Journal, precisando che al momento non c'é alcun motivo per un esodo massiccio dal debito italiano".  
