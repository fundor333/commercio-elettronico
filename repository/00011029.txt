#titolo Tassa sbarco e limitazioni auto a isola del Giglio  - Nelle Regioni - In Viaggio
  Entreranno in vigore dal 15 febbraio i nuovi adeguamenti del Comune di Isola del Giglio su tassa di sbarco, che aumenta, e limitazione alla circolazione delle auto: rimane in vigore ma viene eliminato il contributo di 15 euro. 

   In particolare la tassa di sbarco, anche per Giannutri, passerà da un euro a un euro e mezzo a ogni persona, per tutte le tipologie di compagnie di navigazione che fanno servizio per le due isole. Esentati i residenti nel comune, i lavoratori, gli studenti pendolari, i componenti dei nuclei familiari dei soggetti che risultino aver pagato l'imposta municipale propria e che sono parificati ai residenti, i dipendenti della compagnia di navigazione che sulla nave svolge attività lavorativa e il personale adibito ai servizi sanitari e di soccorso medico, trasporto funebre, servizi di polizia ed antincendio.  

    Riguardo a sbarco e circolazione di auto, pur rimanendo in vigore le stesse limitazioni allo sbarco e alla circolazione per i non residenti, se non soggiornano almeno 5 giorni nel periodo compreso dal 3 al 25 agosto al Giglio e dal 24 marzo al 3 novembre su Giannutri, è stato abolito il pagamento della somma di 15 euro di contributo, come accadeva negli anni scorsi.  
