#titolo Nuovi percorsi del jazz nazionale a rassegna 'Espace jazz' - Spettacoli e Sport
  (ANSA) - AOSTA, 23 FEB - Le mille sfumature del jazz colorano la rassegna 'Espace jazz' che anche nel 2013 propone al circolo Espace populaire di Aosta alcune tra le realta' italiane piu' interessanti del genere. 
Il 23 febbraio si esibira' il Germano Zenga New Quartet con il progetto 'Changin' Balance', che mescola le radici della tradizione con musiche piu' contemporanee, dalle forme piu' libere e aperte. Con Zenga suoneranno noti musicisti a loro volta leader di altre formazioni: Niccolo' Cattaneo al pianoforte, Tito Mangialajo Rantzer al contrabbasso e Ferdinando Farao' alla batteria. 
Il 30 marzo sara' la volta del Fabio Giachino trio, composto da Fabio Giachino, pianoforte, Davide Liberti, contrabbasso, e Ruben Bellavia, batteria. E' un gruppo attivo da due anni, che ha ottenuto numerosi riconoscimenti: il Premio Live Fara Music Live 2012 come miglior gruppo e il primo Premio al Barga Jazz Contest 2012, mentre Fabio Giachino sempre al Fara Music festival ha ricevuto il riconoscimento come miglior nuovo talento nonche' il Premio Internazionale Massimo Urbani 2011 e il Revelation of the year 2011 di JazzUp Channel. Lo scorso anno e' uscito il primo album del trio 'Introducing Myself' che presenta il mix musicale della formazione, radicato nella tradizione ma con frequenti incursioni nel r&b e nella sperimentazione. 
Infine, il 20 aprile 'Espace jazz' si chiudera' con il Beppe Barbera trio. La formazione del pianista Beppe Barbera, con Gianni Virone al sax e Matteo Ravizza al contrabbasso, propone un repertorio di composizioni originali del pianista che talvolta trovano spunto da suggestioni cinematografiche, dalla letteratura oppure da improvvisazioni estemporanee. Nel repertorio vi sono anche composizioni di Thelonious Monk e Wayne Shorter. Recentemente hanno pubblicato l'album 'C.d.K.'. Tutti i concerti sono a ingresso libero. (ANSA).  
