#titolo Arrivano Oz e Il lato positivo  - Spettacolo
di Giorgio Gosetti 
 ROMA - Nel robusto mazzetto di anteprime del week end, c'é spazio soprattutto per titoli che arrivano sullo schermo senza grande battage preventivo. Sicché ciascuno è a suo modo una scoperta. Da segnalare il film outsider della corsa all'Oscar ('Il lato positivò) che ha consegnato la statuetta della migliore attrice all'emergente Jennifer Lawrence. 
 -  IL GRANDE E POTENTE OZ  di Sam Raimi con James Franco, Michelle Williams, Mila Kunis, Rachel Weisz, Abigail Spencer, Zach Braff. Fa l'illusionista da circhi di provincia Oscar Diggs quando un tornado lo travolge laggiù nell'Arkansas e lo innalza al magico regno di Oz. Qui viene presto coinvolto nelle faide di potere tra fazioni rivali e deve vedersela con tre streghe che dubitano a ragione della sua magia. 
 -  LA CUOCA DEL PRESIDENTE  di Christian Vincent con Catherine Frot, Hippolyte Girardot, Jean d'Ormesson, Arthur Dupont, Brice Fournier, Jean Marc Roulo. Cuoca di provincia apprezzata dai clienti della sua locanda del Perigord, Hortense Laborie viene raggiunta all'improvviso dai consiglieri del Presidente della repubblica francese. L'anziano statista ha lo stomaco rovinato dalle cene di rappresentanza: vuole ritrovare i sapori della cucina di casa. Alle prese con le invidie degli chef più rinomati e i complotti dei dignitari dell'Eliseo, Hortense combatte e vince la sua personale battaglia. 
 -  JUST LIKE A WOMAN  di Rachid Bouchareb con Sienna Miller, Golshifteh Farahani, Bahar Soomekh, Tim Guinee, Roschdy Zem, Chafia Boudraa. Sono due donne in fuga Marylin e Mona: la prima, moglie e centralinista insoddisfatta cerca la libertà; la seconda, innamorata infelice e iraniana in terra americana, vorrebbe sentirsi donna. Il destino le accomuna sulle grandi autostrade e le spinge a viaggiare insieme. Finché Marilyn scopre un segreto nella vita di Mona... 
 -  SPRING BREAKERS  di Harmony Korine con James Franco, Selena Gomez, Vanessa Hudgens, Ashley Benson, Heather Morris, Rachel Korine. Quattro ragazze organizzano un furto, quasi un 'esproprio proletario' per pagarsi le vacanze di primavera (da qui il titolo). Finiscono nei guai con la polizia ma le prende sotto tutela un gangster dal cuore d'oro (ancora James Franco, vera star del momento). Non si saranno mai divertite tanto. 
 -  IL LATO POSITIVO  di David O. Russell con Bradley Cooper, Jennifer Lawrence, Robert De Niro, Julia Stiles, Taylor Schilling, Chris Tucker. Ex insegnante di scuola, Pat è stato per anni ricoverato in un centro per malattie mentali. Peccato che sia convinto di averci passato solo poche settimane e che, una volta dimesso, possa ritrovare la moglie e la quiete. In verità tutto il suo passato è ormai crollato, ma l'uomo non si rassegna. Lo aiuterà una vicina di casa che forse prenderà il posto della moglie, ormai irrimediabilmente lontana.  
 -  AMICHE DA MORIRE  di Giorgia Farina con Claudia Gerini, Cristiana Capotondi, Sabrina Impacciatore, Vinicio Marchioni, Marina Confalone, Corrado Farina. Commedia gialla con declinazione interamente al femminile quella che porta tre donne diversissime sulla stessa isola alle prese con un cadavere di troppo. 
 -  CI VUOLE UN GRAN FISICO  di Sophie Chiarello con Angela Finocchiaro, Giovanni Storti, Raul Cremona, Laura Marinoni, Elio, Antonella Lo Coco. Bisogna saper sfidare gli anni e le convenzioni per attraversare la soglia dei 50 anni e rifarsi una vita. Questa è la scommessa che Angela Finoccharo è sul punto di vincere anche sullo schermo e nei panni di Eva, la cui vita verrà però messa a soqquadro dalla gentile invadenza di un coetaneo molto pasticcione. 
 -  ANIJA - LA NAVE  di Roland Sejko con Majlinda Osmani, Arben Guxholli, Eneida del Prete. Documentario di inattesa attualità (si parla dello sbarco dei clandestini albanesi sulle coste italiane nel 1991) grazie ai ricordi di alcuni di quei viaggiatori della speranza che oggi vivono nel nostro paese.  
