#titolo Un ragno di 215 milioni anni fa in Friuli - Natura - Ambiente&Energia
  UDINE - Una nuova specie di ragno risalente a 215 milioni di anni fa. E' stato trovato nelle Prealpi Carniche friulane in localita' Forni di Sopra (Udine). Lo ha reso noto il Comune di Udine precisando che si tratta di una quarta specie triassica di migale. Le rocce di questa zona sono famose per i resti fossili di rettili, pesci, piante e crostacei ritrovati numerosi negli ultimi trent' anni. 
Il nuovo ragno, gia' depositato al Museo Friulano di Storia Naturale del Comune di Udine, e' stato denominato Friularachne rigoi dai paleontologi Fabio M. Dalla Vecchia dell'Institut Catala' de Paleontologia di Sabadell (Spagna) e collaboratore del museo udinese e Paul A. Selden dell' University of Kansas a Lawrence (USA) in onore della regione dove e' stato scoperto e del suo scopritore, Roberto Rigo. Le migali, impropriamente note con il nome popolare di tarantole, sono tra i ragni piu' noti al grande pubblico a causa delle grandi dimensioni e della velenosita' del morso. La storia evolutiva dei migalomorfi, il gruppo al quale le migali appartengono, e' poco nota perche' i resti fossili dei ragni sono estremamente rari: dei ragni vissuti nel Triassico (oltre 50 milioni di anni, da 252 a 201 milioni di anni fa) si conoscevano finora solo tre specie (da Francia, Virginia USA e Sud Africa). La friulana e' la quarta.  
