#titolo RIFORME: giro di vite alla 'casta' - Politica
  Tutti d'accordo su una stretta (o per qualcuno anche la cancellazione) del finanziamento pubblico dei partiti e giro di vite anche sugli stipendi dei parlamentari. 
 Ecco i programmi dei partiti sui temi delle riforme e della 'casta': 
 PD -  Semplificare e rafforzare il sistema parlamentare con un ruolo incisivo del governo e tutelare quello del presidente della Repubblica. Riforma del federalismo puntando su un ruolo forte delle autonomie. Norme stringenti in materia di conflitto di interessi e antitrust. Taglio dei costi della politica a partire da una profonda riforma dei servizi pubblici locali. A tutti i livelli istituzionali tetto a emolumenti in linea con la media europea. Riduzione del finanziamento pubblico dei partiti. Più trasparenza con l'attuazione dell'articolo 49 della Costituzione. 
 PDL-LEGA -  Elezione diretta del Presidente della Repubblica e rafforzamento dei poteri del governo; riforma del bicameralismo, Senato federale; dimezzamento del numero dei parlamentari; revisione dei regolamenti parlamentari e snellimento delle procedure legislative. Abolizione delle province tramite modifica costituzionale. Abolire il finanziamento pubblico dei partiti. Dimezzare tutti i costi della politica. Istituzione macroregioni in base all'articolo 117 della Costituzione. 
 SCELTA CIVICA-LISTA MONTI -  Revisione della seconda parte della Costituzione e riforma della legge elettorale (come primo atto del nuovo Parlamento per restituire ai cittadini la possibilità di scelta degli eletti). Riforma del bicameralismo perfetto e taglio del numero dei parlamentari. Riforma delle province e del Titolo V della Costituzione. Legge sulla regolamentazione delle lobby. Drastica riduzione dei contributi pubblici anche indiretti ai partiti e ai gruppi parlamentari e dei rimborsi elettorali; tracciabilità e tetto dei finanziamenti privati. 
 M5S -  Abolizione delle province; abolizione dei rimborsi elettorali; accorpamento dei Comuni sotto i 5mila abitanti; insegnamento della Costituzione ed esame obbligatorio per ogni rappresentante pubblico. Tetto a due mandati per i Parlamentari e per qualunque altra carica pubblica; divieto per i parlamentai di esercitare un'altra professione durante il mandato; stipendio dei parlamentari allineati alla media degli stipendi nazionali. 
 RIVOLUZIONE CIVILE -  Incandidabilità dei condannati e di chi è rinviato a giudizio per reati gravi, finanziari e contro la pubblica amministrazione. Vogliamo eliminare i privilegi della politica, la diaria per i parlamentari, porre un tetto rigido ai compensi dei consiglieri regionali e introdurre per legge il limite di due mandati per parlamentari e consiglieri regionali. Vogliamo una nuova stagione di democrazia e partecipazione. 
 SEL -  Obiettivo è la piena realizzazione della Costituzione, ancora largamente inattuata e tutt'altro che obsoleta, è un compito fondamentale. La migliore difesa della democrazia sta nella sua pratica continua, intrecciando le forme della democrazia diretta (nei luoghi di lavoro, di studio, nelle istituzioni del welfare) con quelle della democrazia delegata (leggi elettorali proporzionali, libera scelta dei candidati, poteri e buon finanziamento del Parlamento).  
