#titolo Coppa America: Napoli unica tappa europea del circuito 2013  - Nautica e Sport - Mare
  Dalla  Velalonga  del 13 aprile, fino alla  sei giorni di regate ufficiali delle  World Series . Lo spettacolo della vela nel Golfo di Napoli si annuncia ancora più ricco di eventi in occasione della tappa napoletana della  Coppa America  che torna a Napoli per il secondo anno di fila con l'unica tappa europea del circuito 2013 della manifestazione velica più famosa e seguita del mondo. 
 Napoli già scalda i motori per l'evento, preparando una serie di eventi collaterali organizzati dall'Acn, la società di scopo partecipata da Regione Campania, Provincia e Comune di Napoli e Camera di Commercio di Napoli, con il comitato promotore "Grande vela", a cui aderiscono otto circoli velici della Campania: Savoia, circolo Italia, Club Nautico della Vela, Canottieri Napoli, Circolo Posillipo, Circolo Torre del Greco, Lega Navale Italiana e Marina Militare). 
 Si comincia dunque il 13 aprile con la Velalonga, la storica manifestazione che vede in acqua decine di imbarcazioni degli appassionati napoletani di vela. Il giorno dopo scenderanno in acqua gli Ac45, i catamarani delle World Series dell'Americàs Cup: gli equipaggi ufficiali, da LUna Rossa a Oracle, da New Zealand a Team Korea, si sfideranno nel Trofeo Grande Vela su un percorso sotto costa che andrà dalla Rotonda Diaz fino a Pozzuoli, coinvolgendo da vicino decine di migliaia di spettatori che potranno osservare le regate dai lungomari di Napoli e Pozzuoli, ma anche dalla collina di Posillipo e dal Pontile Nord di Bagnoli. 
 Forte il coinvolgimento dei giovani anche grazie alla collaborazione con l'ufficio scolastico della Regione Campania: 60 giovani delle diverse scuole dai 9 ai 18 anni saranno selezionati per partecipare a corsi di vela gratuiti organizzati dai circoli nautici, mentre altri ragazzi potranno visitare l'aea tecnica per scoprire i segreti dei velocissimi catamarani e, ancora, assistere alle regate dalla terrazza della Nunziatella e da quella del consolato Usa, che rafforza la propria collaborazione all'evento. 
 "Siamo molto felici di aver la possibilità di collaborare con gli attori sociali - ha detto il console Usa a Napoli Donald Moore - ma anche con gli enti locali istituzionali per questo bellissimo evento che lo scorso anno ha portato le bellezze di Napoli nel mondo". Bellezze di Napoli che saranno portate a marzo "alle fiere del turismo di Mosca e Berlino", ha spiegato l'amministratore unicomdi Acn Mario Hubler. "Teniamo molto - ha proseguito Hubler - alla Coppa America anche come evento che avvicini i giovani a un giusto rapporto con il mare, dalla sicurezza in mare al rispetto dell'ambente marino". Ricca anche la parte a terra con il Naples Americàs Cup Village a cui si accederà da Piazza Vittoria e si svilupperà su via Caracciolo, mentre all'interno della Villa Comunale ci sarà il "Campus della Salute". (ANSA).  
