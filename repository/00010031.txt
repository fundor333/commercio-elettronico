#titolo Panamera Sport Turismo, la shooting brake di Porsche - Prove  e Novità - Motori
  PARIGI  - A pochi giorni dal lancio della Mercedes CLS Shooting Brake, arriva, con il debutto della Panamera Sport Turismo al Mondial de l'Automobile di Parigi, la risposta di Porsche all'allargamento dell'offerta nel segmento luxury con le inedite tipologie di carrozzeria coupe'-wagon. La nuova Panamera Sport Turismo, presentata come concept con propulsione ibrida plug-in, rappresenta secondo la Casa di Stoccarda ''il progetto di un'auto sportiva funzionale che unisce la performance Porsche con una migliore idoneita' all'uso quotidiano e una maggiore flessibilita' per quanto attiene alle funzionalita' di trasporto''. Pur mantenendo le proporzioni tipiche delle Porsche, la Sport Turismo ha un look complessivo piu' piacevole rispetto alla Panamera da cui deriva ed evidenzia, all'interno, una cura particolare nell'applicazione dell'ergonomia. Conducente e tecnologia sono ''integrati'' tra loro in modo originale grazie ai comandi basati sul black panel. 
Inoltre la Panamera Sport Turismo prevede la predisposizione e il controllo di numerose funzioni per gli smartphone: un'App speciale permette, ad esempio, di preselezionare e monitorare il tempo di ricarica della batteria a ioni di litio dalla rete di corrente elettrica. La potenza complessiva messa a disposizione del conducente della Panamera Sport Turismo raggiunge 416 Cv permettendo di accelerare da 0 a 100 km/h in 6 secondi. Grazie all'eccellente integrazione dell'unita' elettrica con il motore a combustione, il consumo medio di questa vettura full hybrid parallelo e' inferiore a 3,5 litri per 100 chilometri, mentre le emissioni di CO2 non raggiungono 82 g/km. Panamera Sport Turismo puo' raggiungere in sola modalita' elettrica velocita' fino a 130 km/h e viaggiare su distanze superiori a 30 chilometri.  
