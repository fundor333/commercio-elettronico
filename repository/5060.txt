#titolo Sogno finito, in Olanda cala il silenzio - Visto da...
  (ANSA) - AMSTERDAM - La festa dell'Olanda finisce alle 22.55 di domenica 11 luglio 2010. E' il momento del gol di Iniesta, quello che da' la Coppa del Mondo alla Spagna e condanna il popolo in arancione ad ingoiare un'altra delusione mondiale. E' la terza per i padri, la prima per i figli.    La marea arancione che ha riempito oltre ogni possibile immaginazione le piazze dell'intero paese, ammutolisce. E' un silenzio assordante, quello che piomba nelle strade di  Amsterdam e sul milione di persone che si aggira per le sue strade. I quasi duecentomila stipati nel Museumplein, la spianata dei musei, tacciono.     
 E' a cinque minuti dalla fine dei tempi supplementari che l'Olanda si scopre di nuovo perdente. Al gol che da' la Coppa del Mondo della Spagna il popolo ha urlato per un solo attimo. Si preparava a soffrire per i calci di rigore. Invece e' stato come se qualcuno avesse acceso la luce nel momento piu' bello di un party. Migliaia di mani salgono a coprirsi gli occhi. Qualcuno da' in escandescenze, perche' poco prima l'arbitro non ha visto un corner per gli oranje. Pochi lasciano vedere che piangono.        La speranza di fare festa tutti insieme, aggrappati ai megaschermi nelle piazze e ai televisori al plasma nelle case e' durata due ore e 25': 145 minuti punteggiati di apnee per le occasioni mangiate da Robben, di urla per quelle fallite da Iniesta.    C'e' rassegnazione tra la gente. La festa promessa si scioglie in qualche lacrima e tanta voglia di consolarsi.    La squadra tornera' martedi' e fara' comunque la sua parata sui canali di Amsterdam. C'e' da immaginare che saranno in tanti a ringraziarli comunque. Non c'e' rabbia, a parte quella da fumi da alcool nei dintorni della Museumplein. E' una notte triste, quella dell'Olanda.  
