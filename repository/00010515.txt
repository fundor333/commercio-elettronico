#titolo Italia gettonata da Scandinavi in primavera - In Viaggio
  Cupole, resti romani, piazze, buona tavola, spiagge assolate e mare azzurro sono i desideri pronti a saltar fuori dalla valigia degli svedesi per la prossima stagione turistica: secondo alcuni studi - rilancianti dall'Enit nel numero di marzo di 'Enit informa' - le prenotazioni primaverili per Roma sono aumentate del 45% rispetto ad un anno fa. L'Italia in generale, e Roma in particolare, sono tra le mete preferite dei turisti svedesi. 
 Le vacanze romane poi, lasciano spazio alla fantasia e le formule fly&drive invitano a raggiungere Napoli, Amalfi, Sorrento e Capri. Se negli ultimi anni gli svedesi hanno dimostrato una crescente predilezione per New York, quest'anno la tendenza si è arrestata, le prenotazioni per la metropoli americana si sono stabilizzate favorendo maggiori flussi verso Roma e l'Italia. 
 Anche l'indagine commissionata a InFact dal quotidiano norvegese VG, conferma il buon andamento della destinazione Italia e di Roma in particolare, che si conferma al primo posto sia nella Top 10 delle destinazioni più desiderate sia nella Top 10 delle grandi città, seguite da New York e Barcellona. Lo studio dimostra che la Cittá eterna è la preferita tra i giovani norvegesi nella fascia d'età tra i 25-39 anni.    L'Italia è al primo posto tra le destinazioni "sole e mare" e dei circa 350.000 norvegesi che hanno scelto l'Italia quale meta di vacanze nel 2012, almeno 75.000 hanno fatto un tour a Roma e nel Lazio.    Una febbre tutta italiana quindi sta interessando il Nord Europa, complice anche la rinnovata offerta di voli low cost e di linea dalla Penisola Scandinava, che garantirà collegamenti diretti e convenienti con l'Italia. (ANSA). 
    
