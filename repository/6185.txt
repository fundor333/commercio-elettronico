#titolo Porti: Italia bene in commerci Med, perde su transoceaniche  - Porti e Logistica - Mare
  (ANSAmed) - Napoli, 7 gen - L'Italia resta leader tra i paesi della Ue nelle relazioni commerciali con i paesi dell'area mediterranea, ma perde terreno nel trasporto di merci "deep sea", che viaggiano cioé su rotte transoceaniche, in cui il nostro Paese negli ultimi cinque anni ha perso terreno rispetto ai porti del sud-est. Questi alcuni dei dati che emergono da  "Porti e Mediterraneo" , la newsletter semestrale frutto della sinergia tra  Assoporti  (Associazione dei Porti Italiani) ed  SRM-Studi e Ricerche per il Mezzogiorno  (centro studi collegato al Gruppo Intesa Sanpaolo). 
 Nello studio si illustra, si legge in una nota, che l'Italia conferma la sua leadership tra i Paesi UE nelle relazioni commerciali con i Paesi dell'area con 57,7 miliardi di euro di merci, di cui il 70,4% è appunto trasportato via mare. Il nostro Paese è, inoltre, leader in Europa per merci trasportate con modalità  Short Sea Shipping  nel Mar Mediterraneo con 223,2 milioni di tonnellate che rappresentano il 39,2% delle merci complessivamente trasportate con la stessa modalità dall'Europa. 
 Non altrettanto positive le performance dell'Italia nel segmento della navigazione 'deep sea' in cui si registra una perdita di competitività dei nostri porti nell'ultimo quinquennio rispetto ai concorrenti europei e della Sponda Sud Est. 
 Lo studio analizza poi alcuni indicatori, evidenziando, ad esempio, l'aumento delle merci che transitano nel Mediterraneo a bordo di navi che passano per il canale di Suez: dai dati emerge che il numero di navi diminuisce ma le navi stesse sono sempre più grandi e quindi le tonnellate di merce aumentano. 
 Anche le merci trasportate in Short Sea Shipping nel Mediterraneo sono in leggero aumento (570 milioni di tonnellate; +0,6 rispetto all'anno precedente), anche grazie alla crescita economica dei paesi della Sponda Sud del Mediterraneo e del Medio Oriente. Lo studio evidenzia anche come il commercio mondiale per via marittima nel 2011 ha raggiunto il livello record di 8,7 miliardi di tonnellate (+ 4%) ma l'offerta di capacità di trasporto della flotta mondiale è cresciuta del 10%: ciò ha creato uno squilibrio tra domanda e offerta di stiva che ha portato ad un generalizzato ribasso delle rate di nolo, che, assieme a costi operativi in crescita, ha contribuito a ridurre la redditività delle compagnie armatoriali. 
 Nonostante le difficoltà dal 2001 al 2011 il settore armatoriale italiano ha investito oltre 37 md in nuove navi ed oggi la flotta nazionale é la quarta nell'UE e la quattordicesima nella graduatoria mondiale. L'interscambio marittimo dell'Italia ammonta ad oltre 242 miliardi di euro, il 17% di questo diretto verso l'Area Med. Il nostro Paese ha un intenso interscambio marittimo con la Libia (con 8,3 miliardi di Euro ad agosto 2012), Turchia (con 7,6 miliardi) e Tunisia (con 3,5 miliardi). In termini di quote di mercato sul totale UE, l'Italia vanta il 35% di merci interscambiate con la Libia, il 32% con la Tunisia e il 25% e 21% con Egitto e Turchia. (ANSAmed).  
