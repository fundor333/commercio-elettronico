#titolo Troppo inquinamento in Cina, vietato barbecue - Clima - Ambiente&Energia
  SHANGHAI - Barbecue vietato in Cina nelle aree urbane densamente popolate a causa dell'inquinamento. Per arginare la proliferazione di gas ad effetto serra, Pechino mette al bando i cibi cotti con legna o carbonella per strada e all'aperto, usanza tanto diffusa.    Il Ministero della Salute cinese li vuole vietare almeno nelle grandi città per il loro alto effetto inquinante: producono troppo fumo e inducono la gente a trascorrere troppo tempo all'aria aperta, esponendole al rischio di respirare aria inquinata. Contro la tradizione dei barbecue gioca anche il fatto che nessuno può dire cosa utilizzino i venditori ambulanti per produrre il fuoco e le braci. C'é il sospetto che vengano usati anche molti materiali dannosi. 
 I funzionari del Ministero hanno fatto sapere che il divieto mira ad evitare l'eccessiva esposizione della popolazione alle particelle di polveri sottili, le PM 2.5, quelle cioe' di diametro inferiore a 2,5 micron che, penetrando in profondita' nei polmoni, possono provocare danni seri alla salute. 
Il problema del barbecue, oltre al fatto che viene fatto all'aria aperta e quindi espone maggiormente la gente a respirare l'aria gia' inquinata, e' anche che esso implica una forte produzione di fumo, che va a peggiorare ulteriormente la situazione. 
Secondo il Ministero cinese, al barbecue dovrebbero essere preferite forme piu' sane ed ecologiche di cottura, prediligendo cioe' tecniche di preparazione del cibo che producono meno fumo e meno inquinamento. 
Dopo l'allarme delle ultime settimane, in cui specie nella capitale, Pechino, il livello di inquinamento ha raggiunto livelli estremamente preoccupanti, mettendo in allerta l'intera popolazione, le autorita' cinesi si propongono ora, attraverso una serie di misure, di riuscire a ridurre significativamente i livelli di PM 2.5 entro il 2020.  
