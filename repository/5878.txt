#titolo La fumata bianca dello chef Tassa, la minestra di radici - In Breve - Terra&Gusto
     (ANSA) - ROMA, 13 MAR - Fumata bianca dal Conclave in
Vaticano e ''white smoke'' anche in cucina dove Salvatore Tassa,
maestro di cucina alle Colline Ciociare di Acuto (Frosinone),
propone decotti e la minestra di radici, un estratto aromatico. Un vero e proprio 'brodo di legno', presentato in anteprima a
Eataly e proposto domenica prossima ai visitatori di Culinaria,
l'ottava edizione del viaggio ne 'Il gusto dell'identita''
presso il nuovo mercato della Garbatella. ''Il piatto nasce
dalla ricerca del quinto sapore, il concetto giapponese di Umami
ma tra le tradizioni legate al territorio che derivano dai
decotti che si facevano in famiglia'' ha detto lo chef ciociaro.     Con la guida di Marco Sarandrea, esperto di piante, mi
inoltro tra i boschi della zona, ha raccontato Tassa, alla
ricerca del timo limoncino, della genziana, delle bacche di
biancospino, di radici e cortecce. ''Il mio supermercato e' il
demanio, nei boschi e nelle montagne trovo gli ingredienti della
mia cucina. I miei piatti ripartono dalla natura che crea i
presupposti della cucina del futuro: una rielaborazione di
cucina del terzo millennio che trova le basi su patate e
cipolle. E per valorizzare il sempre trascurato lavoro dei
contadini a Culinaria portero' sul palco con me un coltivatore
locale che e' riuscito a produrre patate a Ph zero. Insieme per
riscoprire la valenza artigianale dell'alta cucina, perche' nel
2013 sono e resto un uomo di fuoco e coltello, e non di
alambicchi e Pacojet. Non a caso il mio nuovo menu si chiama
'Essenza della natura''' ha concluso Tassa che ha annunciato
cooking class col team di Culinaria, lezioni di cucina del bosco
nei boschi del Lazio.
