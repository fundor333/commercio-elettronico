#titolo Nuove installazioni arricchiscono il Forte di Bard - Arte e Cultura
  (ANSA) - AOSTA, 9 FEB - Nuove installazioni all'ingresso del Museo delle Alpi del Forte di Bard, in Valle d'Aosta. Lo spazio e' quello che fu sede della cappella dedicata a San Maurizio e poi utilizzato come deposito di munizioni e artiglieria prima dell'abbandono e del successivo recupero nell'ambito del piano di riqualificazione della fortezza. 
In dettaglio, sopra l'altare maggiore e' stata collocata la scultura lignea del Cristo Crocefisso realizzata da Mario Stuffer: l'opera, acquisita dall'Associazione Forte di Bard ed esposta una prima volta al Forte nel 2009, e' stata recentemente restaurata. 
Inoltre e' stata inaugurata anche la nuova animazione multimediale 'Il respiro del cielo' che caratterizza la salita al Museo attraverso la scala posta al centro della sala. 
Progettata e realizzata dallo Studio Riccardo Mantelli, l'installazione simula un cielo azzurro solcato da nuvole bianche. 
Infine due oli su tela sono stati aggiunti alla gia' ricca collezione del Forte: gli 'Spazzacamini', opera dell'artista valdostano Italo Mus e 'Donnas', realizzata dall'artista torinese Marco Calderini e raffigurante il corso della Dora Baltea tra Donnas e Pont-Saint-Martin. (ANSA).  
