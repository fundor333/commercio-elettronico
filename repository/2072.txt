#titolo San Faustino, io viaggio da solo - Itinerari - In Viaggio
  Archiviato il romanticismo di San Valentino, per i single è tempo di festeggiare. Da più di un  decennio il 15 febbraio, giorno di San Faustino, ristabilisce la "par  condicio" nelle festività, celebrando chi non ha ancora  incontrato l'anima gemella. Che sia per una sola serata o per l'intero  weekend, da soli o in gruppo, non mancano le occasioni per viaggiare e  divertirsi, complice anche la concomitanza con il carnevale. 
Le iniziative, da parte dei siti specializzati, non si fanno attendere.  Speed Vacanze , ad esempio, propone un  weekend a Viareggio , dove assistere a una delle sfilate carnevalesche più belle  d'Italia. I partecipanti potranno, volendo, scendere in strada con una  bella maschera, che probabilmente sarà da angelo o da diavolo.  Secondo una ricerca del sito, infatti, il tema “Angeli è diavoli” è il travestimento preferito dei single, scelto dal 57% degli  intervistati. 
Punta sulle città d'arte, invece,  Single in Vacanza , che propone due  weekend a Roma e a Firenze . Nella perla toscana si passeggerà a Ponte Vecchio e lungo  l'Arno, facendo tappa alla Cattedrale di Santa Maria del Fiore, al  Battistero, alla Galleria degli Uffizi, al Bargello e alla Galleria  dell'Accademia, senza dimenticare la Biblioteca Medicea Laurenziana le  chiese di Santa Maria Novella e Santa Croce. Il tutto seguito da  un'immersione notturna nella movida cittadina per festeggiare l'anti-San Valentino. L'appuntamento capitolino, dedicato agli over 40, prevede  passeggiate per le stradine di Trastevere e un itinerario che porta alla scoperta dei Musei Capitolini, al Colosseo, a Piazza Navona e lungo al  Corso, fino a piazza Venezia con il suo Monumento a Vittorio Emanale II. 
Chi è in cerca di una notte di follie potrà scegliere tra  le feste che vengono organizzate in ogni città. A Roma,  Milano  e  Torino , ad esempio, è in programma il  San Faustino Party , organizzato da  Vita da Single  in tre locali esclusivi. Chi ha voglia di farsi quattro risate, invece, non può perdersi lo spettacolo "Momentaneamente single" in scena al teatro Politeama di  Napoli , un complicato intrigo di   donne, uomini, pièce e balletti che affronta in modo ironico e  scanzonato tutte le sfaccettature dell'amore. 
Accanto al divertimento, San Faustino è anche un'occasione per  coccolarsi e farsi coccolare, magari trascorrendo la giornata alle  terme  o in una Spa, da soli o con gli amici, per concedersi un trattamento benessere. Alle terme della  Val Rendena , nel parco naturale Adamello Brenta ai piedi delle  Dolomiti  (Trento) hanno pensato a un pacchetto ad hoc per il 15 febbraio,  chiamato "Coccole solo per me", che prevede un peeling allo zucchero in  bagno di vapore, un trattamento corpo riequilibrane ayurvedico con  oleazione e l'ingresso al centro wellness. I trattamenti sono a  disposizione anche dopo cena, con sauna, peeling al sale in calidarium e maschera viso in bagno turco, da intervallare con gustosi dolcetti  nella sala relax.  
