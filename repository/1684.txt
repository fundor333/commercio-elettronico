#titolo Fuochi d'artificio peggiorano smog Pechino - Clima - Ambiente&Energia
  SHANGHAI - E' ulteriormente peggiorata la qualita' dell'aria a Pechino, anche dopo i fuochi d'artificio utilizzati per celebrare la fine del Capodanno cinese, durante il cosiddetto festival delle Lanterne. 
Secondo quanto ha riferito il South China Morning Post, ieri in quasi tutte le zone della capitale il livello del particolato Pm 2.5, cioe' composto da particelle di diametro inferiore a 2,5 micron, ritenute le piu' pericolose per la salute, ha raggiunto oltre 300 microgrammi per metro cubo, laddove l'organizzazione mondiale della Sanita' indica in 25 il livello massimo che dovrebbe essere mantenuto per garantire la salute pubblica. In alcune aree della citta' il livello ha raggiunto anche i 561 microgrammi. 
A partire da stamattina le autorita' hanno vietato l'utilizzo dei fuochi d'artificio. La popolazione e' stata invitata a rimanere in casa e a uscire all'aperto solo in caso di reale necessita'. 
Secondo gli esperti, la situazione e' andata peggiorando anche a causa delle condizioni meteorologiche, caratterizzate dalla nebbia e dalla quasi totale assenza di vento. 
Il divieto di utilizzare i fuochi d'artificio non e' stato ben accolto dalla maggior parte dei cinesi. Molti utenti online hanno sottolineato che non ha senso vietare i fuochi in un periodo di festa laddove i veri responsabili dell'inquinamento sono gli scarichi delle fabbriche e le emissioni dannose dei veicoli. 
Ieri molti fuochi d'artificio in tutto il Paese hanno segnato la fine ufficiale dei festeggiamenti per il capodanno cinese, 15 giorni dopo l'inizio del nuovo anno.  
