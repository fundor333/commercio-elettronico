#titolo Opel, debutto a Parigi per la compatta Adam, 'rivale' di 500 - Prove  e Novità - Motori
  PARIGI - Di 'vintage' ha solo il nome, Adam, che oltre alle rievocazioni bibliche, fa venire alla mente il fondatore della Casa di Russelsheim. Per il resto la nuova compatta di Opel, realizzata dal brand ad Eisenach, e' un concentrato di novita', tecnologia ai massimi livelli e stile. 
Il tutto abbinato ad un ampio 'portafoglio' di personalizzazioni che riesce a rendere quest'auto su misura per ogni tipo di cliente. In Italia, dove arrivera' a partire dal prossimo anno, anche se la prevendita potrebbe iniziare gia' a dicembre, in occasione del Motor show di Bologna, sara' in vendita a partire da 11.750 euro, un prezzo 'appetibile' pronto a dar fastidio alle dirette concorrenti, due auto blasonate che dello stile e della sportivita' hanno fatto il proprio punto di forza, Fiat 500 e Mini.     La Adam, che debutta al salone di Parigi, segna anche l'ingresso del marchio tedesco nel segmento A, con dimensioni contenute, a vantaggio della agilita' nel traffico urbano: lunga quasi 3,70 metri (e larga 1,72 metri senza specchietti retrovisori), Adam è una tre porte agile e divertente, dotata di caratteristiche dinamiche che le consentono di figurare bene anche al di fuori della città. Punto di forza sta nella carrozzeria e nella scelta dei colori che sottolineano un design vivace e personale: la nuova compatta Opel puo' contare infatti su oltre 30mila combinazioni differenti che donano all'auto una personalita' davvero camaleontica.     A bordo tanta tecnologia con dispositivi provenienti da segmenti superiori, tra cui il nuovo sistema di infotainment IntelliLink che integra i contenuti dello smartphone nella vettura (Android e Apple iOS) permettendo così di disporre in auto di applicazioni internet. Il sistema Park Assist di nuova generazione, che consente di parcheggiare automaticamente la vettura, e il servosterzo con modalità City 'light touch' sono perfetti per il naturale ambiente urbano di Adam. 
Inizialmente Adam sarà offerta con due motorizzazioni a benzina (1.2 l 51 kW/70 cv, e 1.4 l 74 kW/100 cv) associate al cambio manuale a cinque rapporti, con velocità massime fino a 185 km/h. Su tutte le motorizzazioni è disponibile la tecnologica ecoFLEX con il dispositivo Start/Stop per il risparmio di carburante. I consumi sono di soli 5,0 l/100 km, con livelli di emissioni di CO2 ridotti (118 g/km), che rendono ADAM una citycar efficiente ed economica. Più avanti Opel Adam sarà offerta anche con un piccolo motore benzina totalmente nuovo, caratterizzato da iniezione diretta e turbocompressione, che miglioreranno ulteriormente efficienza e prestazioni.     Invece di offrire la classica gerarchia di allestimenti, la nuova vettura presenta 3 diversi stili, che costituiscono la base del primo livello di personalizzazione: Jam è vivace e colorata, e si rivolge ai clienti più attenti alle tendenze; Glam è elegante e sofisticata, per chi ha gusti raffinati; e Slam è più maschile, sportiva e urbana. Le tre versioni possono essere ulteriormente caratterizzati e adattati ai gusti individuali con il pack 'Two Tone' bianco e nero, l'estroso pack 'Twisted' o il vivace pack 'Extreme'. Per quanto riguarda la carrozzeria, è già possibile scegliere da una gamma di 12 colori, con nomi dai riferimenti culturali che i cinefili riconosceranno immediatamente, come 'I'll be Black', 'Papa don't Peach', 'Purple Fiction', 'James Blonde', 'Saturday White fever' e 'Buzz Lightgreen'. La chiave è personalizzata, e in tinta con il colore della carrozzeria. 
Anche il tetto di Adam può avere lo stesso colore della carrozzeria; oppure, per un maggiore contrasto, è possibile associare al colore della carrozzeria tre colori del tetto: il lucido 'I'll be black', 'White my Fire' color panna e lo scuro e profondo 'Men in Brown'. Infine, per gli amanti della tecnologia un innovativo IntelliLink che consente di integrare nel veicolo le funzionalità dello smartphone.   
