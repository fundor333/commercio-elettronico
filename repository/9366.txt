#titolo Homo sapiens - Libri - Scienza&Tecnica
  Un affascinante viaggio alla scoperta delle radici della nostra specie, un percorso illuminato dalle più recenti scoperte in campo genetico, paleontologico e antropologico che ci riporta sulle orme dei nostri antenati fino alla culla africana. E' questo il filo conduttore del primo atlante del popolamento umano sulla Terra: ''Homo sapiens - Il cammino dell'umanità'' (Istituto Geografico De Agostini, 184 pagine, 34,90 euro), scritto dal filosofo ed evoluzionista Telmo Pievani. 
Storia, geografia, etnologia e biologia si intrecciano creando il palcoscenico di carta su cui si muovono i nostri antenati. Grazie a fotografie, ricostruzioni, mappe, tavole sinottiche e testi redatti in modo semplice e chiaro da Pievani, è possibile ricostruire le rotte migratorie del genere Homo, susseguitesi più volte da due milioni di anni fa fino ai tempi più recenti. Si ritrovano poi le tracce dei primi Homo sapiens fuori dall'Africa, i resti delle convivenze con altre forme umane, e quindi l'affermazione della nostra specie, diffusa ovunque e in grado di modificare l'ecosistema con la domesticazione di piante e animali. 
Le ultime scoperte in ambito genetico, le evidenze paleontologiche, gli indizi sul paleoclima, le storie delle diverse culture umane permettono di ricomporre il complesso mosaico dell'evoluzione umana sotto molteplici aspetti, compreso quello linguistico. Sono molte le curiosità che vengono soddisfatte, come quella sulla nascita dell'intolleranza al lattosio e le apparenze estetiche che ingannano e non rivelano le vere parentele tra i popoli.  
Un focus particolare è dedicato alla storia dell'Italia, vero emblema di diversità biologica e culturale, dove ancora oggi è possibile scovare tra gli abitanti alcune tracce di un antico passato che risale fino al Neolitico.  
