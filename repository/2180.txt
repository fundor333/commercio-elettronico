#titolo Siria: Ue rinnovera'sanzioni,embargo armi resta ma 'rivisto' - Altre news - ANSA Europa
     (ANSA) - BRUXELLES, 18 FEB - L'Unione europea ha deciso di
rinnovare per tre mesi le sanzioni al regime di Damasco, con un
allentamento dell'embargo sulle armi. Nelle conclusioni del
Consiglio esteri infatti e' scritto che i provvedimenti saranno
''emendati'' in modo da ''fornire un maggiore supporto
non-letale e assistenza tecnica per la protezione dei civili''.    L'allentamento dell'embargo di armi verso la Siria prevede
comunque il divieto di fornitura delle armi e resta esclusa
qualsiasi assistenza di tipo militare per l'addestramento al
loro uso. Lo hanno sottolineato fonti europee, sottolineando il 
''segnale politico a favore dell'opposizione''.    Il ministro degli esteri, Giulio Terzi, arrivando al
Consiglio aveva messo in guardia sulla possibilita' che, a
fronte della richiesta britannica di rivedere in senso estensivo
l'embargo sulle armi, ci potesse essere una spaccatura in seno
al Consiglio. Un eventuale disaccordo, diceva Terzi, creerebbe
''una situazione paradossale dato che l'embargo europeo intende
colpire il regime''. L'Italia, aveva specificato il capo della
Farnesina, e' ''per una misura che non lasci scadere l'attuale
embargo''.    Raggiunta, dopo un confronto politico che sullo specifico
punto e' durata quasi due ore e mezza, Terzi ha manifestato
soddisfazione: ''L'intesa a 27 e' uno sviluppo positivo che va
nel senso da noi auspicato di un rafforzamento del sostegno
europeo all'opposizione siriana, sia sul piano politico che su
quello materiale''. (ANSA).
