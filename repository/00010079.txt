#titolo Speciale Italia 150: Garibaldi eroe dei 2 mondi - Italia 150
di  Silvia Lambertucci 
 Tanti ritratti dell'eroe dei due mondi, insieme ad armi, bandiere, stampe. Ma anche una valanga di oggetti con la sua effigie, dagli orologi da tavolo agli utensili di uso piu' comune, che raccontano come fosse grande e diffusa da subito la sua popolarita'. Alle soglie del 2011, si anticipano con una grande mostra romana dedicata a  Giuseppe Garibaldi , 'Tutt'altra Italia io sognavo', le celebrazioni dei 150 anni dell'Unita'. ''Forse ancora oggi l'italiano piu' noto nel mondo'', sottolinea aprendo la rassegna a  Castel Sant'Angelo  con il sottosegretario ai beni culturali  Francesco Giro , il presidente del  Comitato 150 anni ,  Giuliano Amato . Che nota con soddisfazione il contributo arrivato dallo Stato e dalle regioni, con il ministero dei Beni culturali, Regione Lazio e Regione Sicilia, ''perche' la politica manifesta oggi le sue tensioni - dice- ma le celebrazioni del 2011 dovrebbero essere indenni''. 
 Si comincia da Garibaldi, quindi, ''la carta piu' spendibile'', commenta Amato, popolarissimo allora e popolare ancora oggi, a 150 anni di distanza. Tanto che a Caprera il generale continua ad avere 80 mila visite l'anno. ''Certo non poche - sorride l'ex presidente del Consiglio -, chissa' quanti politici di oggi sarebbero contenti di avere a casa tante persone''. 
 Il suo ruolo per l'Unita' d'Italia e' stato importante quanto quello di  Mazzini  e di  Cavour . Ma tra i tre rimane quello piu' popolare, nota Amato, forse anche perche' lui, che era un uomo dell'Ottocento, ha saputo anticipare l'uso di mezzi comunicativi propri del nostro secolo. A cominciare dalla camicia rossa, sua geniale invenzione. 
 Uomo simbolo del Risorgimento, commenta a sua volta il sottosegretario Giro, ''Garibaldi e' stato punto di incontro e sintesi tra Mazzini e Cavour, prima interprete del volontarismo di Mazzini, poi artefice del pragmatismo di Cavour''. Ed e' giusto che la mostra si apra nel 2010, dice Giro, in coincidenza con i 140 anni di Roma Capitale per la quale l'eroe dei due mondi ''ebbe un ruolo non marginale''. 
 Media partner dell'iniziativa,  Il Giornale di Sicilia , quotidiano nato nel 1860: ''Come Giornale di Sicilia volevamo l'Italia unita 150 anni fa e la vogliamo ancora - sottolinea il condirettore  Giovanni Pepi  -. Ma sappiamo pure che oggi l'Italia puo' essere diversa e migliore se il Mezzogiorno sapra' essere diverso e migliore, se la Sicilia sapra' cambiare, se si sapra' spendere meglio risorse per forza minori, questa e' la sfida''. Nelle mura di Castel Sant'Angelo, dove furono tra l'altro imprigionati molti eroi del Risorgimento, la rassegna - il cui nucleo principale e' costituito dalla collezione di  Francesco  Tronca  - si apre con la spedizione dei Mille. Sala dopo sala si ripercorrono episodi importanti della vita di Garibaldi, dalla Repubblica romana del 1848-49 alle battaglie in Sud America, dalla disperata ricerca di sconfiggere i francesi per annettere Roma alla difesa delle idee rivoluzionarie della Francia nel 1870. 
 Chiude il percorso, dopo una sala dedicata agli innumerevoli ritratti dell'epoca, un ritratto modernissimo dell'eroe, pennellato in bianco e nero e firmato da  Francesca Leone , figlia di Sergio, il regista di C'era una volta in America. Il volto dell'eroe appare qui invecchiato, lo sguardo segnato e intenso. Perfetto pensando a quella sua frase che e' stata scelta come titolo, ''Tutt'altra Italia io sognavo..'', commenta Amato. 
 Si visita fino al 3 aprile, dal martedi' alla domenica dalle 9 alle 19. Poi, da aprile a settembre 2011, anticipa la direttrice del museo  Maria Grazia  Bernardini , Castel Sant'Angelo ospitera' ancora una mostra per le celebrazioni dei 150 anni dell'Unita' d'Italia, incentrata sul recupero e la salvaguardia del patrimonio artistico italiano.  
