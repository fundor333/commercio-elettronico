#titolo Storia di Joseph, l'israeliano nato palestinese  - Associate
di Francesco Gallo  
 Non è un film da poco per temi e passione quello della regista Lorraine Levy 'Il figlio dell'altra' ( SCHEDA ) che sarà nelle sale dal 14 marzo distribuito da Teodora. Qui non si tratta, infatti, solo di un tradizionale scambio di culle oggetto di tante commedie, ma di un reale, e per certi versi tragico, scambio di bambini che ha fatto sì che un palestinese sia stato cresciuto come un israeliano e viceversa. Quando Joseph, durante la visita di leva nell'esercito israeliano, scopre di non essere il figlio biologico dei suoi genitori, non ci resta affatto bene. Non solo il ragazzo, o meglio i suoi genitori, scoprono che è stato scambiato per errore con Yacine, palestinese dei territori occupati della Cisgiordania. Una cosa non da poco per le due famiglie che si trovano costrette ad interrogarsi sulle rispettive identità e convinzioni, nonché sulla storica ostilità che divide da sempre i due popoli. 
 A rendere il tutto ancora più complicato é il fatto che la famiglia ebrea e benestante vive a Tel Aviv, l'altra, quella palestinese, si trova chiusa in Cisgiordania in una situazione molto più precaria. Per i due ragazzi si tratterà di fare i conti con la cosa più difficile: la propria identità. Infatti l'ebreo, nonostante abbia praticato la religione e studiato il Talmud, scopre dal suo stesso rabbino che non è più ebreo, perché sua mamma è araba. 
 Mentre l'arabo, che è invece ebreo per nascita, può considerarsi israeliano a tutti gli effetti quasi senza dover far nulla ed essere così diventato di colpo nemico per eccellenza di se stesso, dei suoi amici e di suo fratello. Ad affrontare la situazione non saranno certo le rigidità dei padri, ma le due madri, molto più aperte e unite dall'amore di quei figli cresciuti da loro e amati comunque. "Non sono una persona politica - ha spiegato la regista francese di origine israeliana - ma ciò che accade in Israele mi tocca molto. La questione dell'identità è ciò che mi interessa di più nei miei film. E' possibile nascere più volte e poi nascere ancora una volta e percorrere il sentiero che la vita ti indica. Ci si può trovare a confrontarsi con nuove religioni e filosofie. Tu diventi una persona diversa da quello che eri all'inizio. Sei di più di quello che credi". Nel cast del film, miglior regia al 25/o Festival di Tokyo e poi passato poi al Torino Film Festival, spicca un'eccezionale Emmanuelle Devos, attrice francese tra le più brave.  
