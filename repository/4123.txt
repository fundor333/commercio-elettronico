#titolo Fisco, +45% scontrini a carnevale di Viareggio  - Associate
  VIAREGGIO (LUCCA)  - Sono aumentati del 45% rispetto allo stesso periodo del 2011 gli scontrini battuti dagli esercizi commerciali della passeggiata di Viareggio (Lucca) tra giovedì, 16 febbraio, e martedì grasso, 21 febbraio. Il giorno prima si era conclusa l'operazione di controllo a tappeto della gdf denominata 'Dietro la maschera'. I controlli hanno interessato 15 tra bar, ristoranti e cartolerie (5 per ogni tipologia commerciale). Nel 2011 avevano emesso 8.881 scontrini, nel 2012 sono diventati 12.876. 
I dati statistici, ha sottolineato il colonnello Gabriele Failla, hanno un'importanza ancora maggiore se si considera che il calo di presenze a Viareggio quest'anno è stato i circa il 75%, come riscontrato dai biglietti emessi per il corso mascherato di domenica 20 febbraio. Durante il blitz a sorpresa del 15 febbraio l'evasione riscontrata fu pari al 52%: ora secondo la gdf, la percentuale é scesa sotto il 14%, addirittura sotto la media annuale che è pari al 16%. Controllati anche una quarantina di alberghi e solo 4 sono state le irregolarità riscontrate. Le fiamme gialle hanno poi individuato due imprese gestite da cittadini di etnia cinese che a fianco di merce regolare commercializzavano prodotti privi di marcatura 'CE'. Complessivamente sono stati sequestrati 23.500 prodotti.  
