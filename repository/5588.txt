#titolo Ecco Olmi, presiede Green Drop Award / FOTO - Photostory Spettacolo
FOTO DI CLAUDIO ONORATI 
 Nasce il Green Drop Award, il nuovo premio collaterale della 69. Mostra Internazionale d'Arte Cinematografica di Venezia: presidente della Giuria sarà il regista Ermanno Olmi. Il premio verrà assegnato dall'Associazione Green Cross Italia e dal Comune di Venezia al film in concorso, fra i 18 della Selezione ufficiale, che "meglio abbia interpretato i valori dell'ecologia e dello sviluppo sostenibile, con particolare attenzione alla conservazione del Pianeta".     "Si è voluto far coincidere la prima edizione del Green Drop Award con i venti anni dalla prima conferenza mondiale sull'ambiente di Rio de Janeiro e con i quaranta anni dalla storica Conferenza sullo sviluppo umano di Stoccolma. Abbiamo individuato la Mostra del Cinema di Venezia come naturale sede di un premio cinematografico dedicato all'ecologia - spiega Elio Pacilio, presidente di Green Cross Italia - in considerazione della preminente valenza ambientale della città stessa e del suo meraviglioso quanto fragile ecosistema".  Il Green Drop Award, soffiato da un maestro vetraio di Murano, rappresenta una goccia d'acqua al cui interno trova posto un campione di terra che ogni anno proverrà da Paesi diversi.  Nel 2012 la terra giunge dal Brasile dove si è da poco svolta la nuova Conferenza delle Nazioni Unite sullo Sviluppo Sostenibile Rio+20.  
