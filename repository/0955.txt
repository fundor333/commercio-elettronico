#titolo Benzinai in sciopero Adesioni arrivano al 92% - Cronaca
Alle 10 di questa mattina, al netto dei punti vendita aperti per garantire i servizi minimi disposti dall'Autorità di garanzia, il 92% dei gestori italiani ha aderito allo sciopero dei benzinai. Lo rendono noto Faib Confesercenti, FegicaCisl e Figisc/Anisa, precisando che si stanno registrano punte oltre il 95% soprattutto in alcune grandi città come Roma, Milano, Firenze, Napoli, Bologna e Palermo. Per i gestori si tratta di "una grande e significativa manifestazione di partecipazione e compattezza". "Si tratta di una risposta eccezionale - sottolineano i presidenti di Faib, Fegica e Anisa in una nota congiunta - soprattutto se si considerano le inaudite forme di minaccia e ricatto messe in atto diffusamente dalle compagnie petrolifere nei giorni scorsi e in queste ore stesse". "Ma è anche la più ampia e convincente dimostrazione della drammaticità dello stato in cui versa una intera categoria di lavoratori a causa delle violazioni delle leggi di cui sono responsabili petrolieri e banche e della sottovalutazione che il Governo, in tutta evidenza, ha fatto della situazione", proseguono. Intanto, questa mattina alle 12.00 una delegazione delle organizzazioni di categoria salirà alla Presidenza della Camera per un breve incontro a margine della manifestazione nazionale che si tiene proprio di fronte a Montecitorio, con la partecipazione di circa 1500 gestori provenienti da tutta Italia. 
 L'agitazione, che è partita alle 19 di ieri e durerà fino alle 7 del 14 dicembre sulla rete ordinaria. 
 Nel corso dello sciopero sono stati individuati, tra gli oltre 450 distributori presenti nelle autostrade, quelli che garantiranno comunque il rifornimento. L'apertura delle stazioni di servizio verrà assicurata in misura non inferiore a un impianto ogni 100 km. Lo fa sapere Viabilità Italia, il Centro di coordinamento della circolazione del Viminale, che monitorerà "le condizioni della circolazione e gli eventuali riflessi che lo sciopero dovesse arrecare alla mobilità nazionale". 
 Benché ritengano "valide e importanti" le ragioni dello sciopero indetto a livello nazionale, le organizzazioni dei benzinai Faib-Confesercenti Valle d'Aosta e Figisc/Anisa-Confcommercio Valle d'Aosta "non invitano i propri associati ad aderire allo sciopero, lasciando loro l'autonoma decisione individuale". Tale scelta è motivata dalla "difficilissima congiuntura economica in cui versano i consumi in generale e quelli di carburanti in modo particolare". 
 GESTORI, GOVERNO E PETROLIERI RESPONSABILI DISAGI -  La colpa dei disagi e delle code provocate dallo sciopero della benzina è di governo, petrolieri e banchieri. Ad affermarlo, in una nota congiunta, sono le organizzazioni di categoria dei gestori, la Faib Confersercenti, la Fegica Cisl e la Figisc/Anisa Confcommercio. 
 "File e disagi ai distributori di carburanti ovunque in Italia - affermano le tre sigle - Una situazione davvero odiosa sia per quanti debbono fare rifornimento, sia per coloro che in quegli impianti ci lavorano. I responsabili di tutto questo, deve essere chiaro, sono assolutamente individuabili. Da una parte le grandi e potenti lobby dei petrolieri e delle banche che si rifiutano ostinatamente di ottemperare agli obblighi di legge; dall'altra un Governo che ha alzato le mani di fronte a tali palesi violazioni, senza avere la forza di far rispettare né gli impegni sottoscritti in sede ministeriale, né le norme che il Governo stesso ha partorito, come il decreto Cresci Italia". 
 "In questo contesto -prosegue la nota congiunta- Faib Confesercenti, Fegica Cisl e Figisc/Anisa Confcommercio si rivolgono alla Commissione di Garanzia per lo sciopero nei pubblici servizi perché voglia verificare, come ha preannunciato, le gravissime responsabilità oggettive che compagnie petrolifere e banche hanno nell'aggravamento della vertenza che ha portato allo sciopero e, quindi, in ultima analisi, ai disagi che la collettività e gli automobilisti stanno subendo già prima che la chiusura degli impianti abbia inizio. Infine, Faib Confesercenti, Fegica Cisl e Figisc/Anisa Confcommercio annunciano di avere chiesto al Presidente della Camera, Gianfranco Fini, di ricevere una delegazione di quanti manifesteranno domani, 12 dicembre, primo giorno di sciopero, in Piazza Montecitorio, allo scopo di informare il Parlamento delle violazioni delle norme che il Parlamento stesso ha approvato".  
