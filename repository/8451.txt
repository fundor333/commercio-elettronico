#titolo Bosnia: Ue, ok a 84,8 mln per aiutare processo integrazione - Politica estera, sicurezza e difesa - ANSA Europa
     (ANSAmed) - BRUXELLES, 21 DIC - L'Ue investira' 84,8 milioni
di euro in Bosnia Erzegovina per sostenere le riforme necessarie
ad aiutare il Paese ad avanzare nel percorso di integrazione
europea. Gli obiettivi di questo contributo finanziario sono
quelli dell'efficienza della giustizia, del rafforzamento dei
parlamenti, ma anche l'inclusione di gruppi sociali vulnerabili,
come i rifugiati o gli sfollati interni, insieme al
miglioramento dei trasporti. I soldi saranno destinati anche
agli organismi preposti a far rispettare lo Stato di diritto
nella lotta contro il crimine organizzato, il terrorismo e la
corruzione, allineando le norme della Bosnia agli standard
europei. 
   ''L'Ue continua a dimostrare il suo impegno per la
prospettiva europea della Bosnia Erzegovina'' commenta il
commissario europeo all'allargamento, Stefan Fule. ''Ora diventa
cruciale un effettivo meccanismo di coordinamento da parte delle
autorita' del Paese per fare il migliore uso degli aiuti
dell'Ue, a beneficio dei cittadini'' afferma Fule.    I fondi stanziati rientrano in quelli di 'pre-adesione'
dell'Ue per il 2012. Fra 2007 e 2011, l'Ue ha gia' messo a
disposizione della Bosnia Erzegovina 439 milioni di euro per
l'assistenza nel percorso di integrazione europeo di Sarajevo. (ANSAmed)
           
