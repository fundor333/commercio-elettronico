#titolo Emigrati italiani in Svizzera vivono piu' di elvetici - Stili di vita - Salute e Benessere
  ROMA - Gli italiani emigrati in Svizzera vivono piu' a lungo dei cittadini elvetici, nonostante abbiano mediamente livello di istruzione e reddito peggiori dei cittadini svizzeri, condizioni tipicamente associate a minore aspettativa di vita. Eppure il loro rischio di morte e' mediamente del 10% inferiore dei cittadini del paese ospitante. 
Lo rivela uno studio svizzero condotto da Silvan Tarnutzer e Matthias Bopp dell'Universita' di Zurigo. Un risultato a prima vista sorprendente dato che basso livello di istruzione e basso reddito tipici dell'emigrante italiano almeno nei decenni passati sono in generale due fattori socioeconomici legati a aspettativa di vita minore, spiegano gli esperti. 
Pubblicato sulla rivista BMC Public Health, lo studio e' stato realizzato utilizzando dati dei registri di morte dei due paesi. 
Ma il vantaggio italiano scema in quelli di seconda generazione, cioe' nei figli nati in Svizzera dagli emigrati. 
Secondo gli autori questo avviene perche' i giovani perdono gli stili di vita del luogo di origine e abbandonano le tradizioni del paese d'origine dei genitori, come la dieta mediterranea. 
Secondo gli autori il vantaggio italiano e' spiegabile sia con la tradizione alimentare del nostro paese, sia con l'uso nostrano di fare molto affidamento sui legami familiari e di parentela e il sostegno sociale e' un alleato dell'aspettativa di vita. (ANSA).  
