#titolo Una visita al Castello di Rivoli  - Cultura - In Viaggio
  (Di Eugenia Romanelli) 
 Chi non è mai stato a Rivoli, un piccolo paese in provincia di Torino, adesso ha l'occasione buona. Mertita una visita certamente il Castello, oggi museo di arte contemporanea, vanto nostrano in tutto il mondo. Merita davvero una gita, visto che si tratta di in una location tra le più suggestive in Italia in uno dei paesini più pittoreschi del torinese. Da sempre anello di congiunzione tra il mondo padano e quello alpino, a Rivoli sono state ritrovate asce, coppelle e petroglifi del Medio Neolitico, ed ha quindi origini antichissime. 
  Dall’occupazione dei Taurini (da cui il nome) ai romani (I sec. a. C.), quest'area è sempre stata abitatissima e, anche in quanto attraversata dalla Strada delle Gallie, è molto importante per gli straordinari reperti archeologici. Siamo nel X secolo quando, attraverso gli Arduinici, i Franchi di Carlo Magno introdussero il controllo sul territorio di Conti e Marchesi, causa di successivi contrasti tra questa famiglia e i Vescovi di Torino. Si arrivò a una ripartizione di poteri tra vescovado, Capitolato Cattedrale e monasteri. E' però nel 1247 che nacque la struttura politica e sociale della Rivoli moderna, quando i Savoia vennero riconosciuti nuovi Signori del Castello e fu consacrata Santa Maria della Stella: lo spazio urbano venne cinto da mura, separandolo così dalla campagne, adibite a pascolo e colture (nel 1310 avvenne una grande modernizzazione con la costruzione del canale per irrigare chiamato Bealera di Rivoli). 
  Storicamente, sono molte le “tappe” importanti ambientate qui, dal Concilium Principis del XIV secolo alla cinquecentesca guerra per la successione al Ducato di Milano tra la Francia ed i Savoia, fino alle pestilenze e alle scorrerie delle truppe coinvolte nella guerra di Successione Spagnola nel Seicento. Ma l'evento più importante per Rivoli risale al 1713 col trattato di Utrecht, quando Vittorio Amedeo II diventò Re di Sicilia (poi di Sardegna): fu costruita una strada per collegare Rivoli con Parigi e venne costruito un nuovo castello sulle ceneri del vecchio. Alla fine dell'Ottocento, poi, con la nascita della Ferrovia Economia Colli, si avviò lo sviluppo industriale di tutta l'area, arrivando all'epoca moderna. 
   Se si ha un solo week end a disposizione, le tappe imperdibili sono,cil castello incompiuta reggia sabauda progettata dallo Juvarra che dal 1984 è sede del famoso museo di arte contemporanea e di una ricca biblioteca: gli spazi, ristrutturati dal genio di Andrea Bruno, sono un capolavoro di sintesi tra antico e moderno. Molto interessante anche l'adiacente ristorante, l'arcinoto Compal.Zero, sede delle creazioni del famoso chef Davide Scabin. Anche la Casa del Conte Verde (era il Conte Amedeo VI di Savoia), è un pezzo di storia esemplare: con la tipica struttura medioevale mista tra abitazione privata e zona commerciale, è tutt'ora visitabile. 
  Al piano terra ha le antiche botteghe, al primo piano, il piano nobile dove alloggiava il padrone, e, in cima, i magazzini e le stanze per i servitori. Anche qui si allestiscono varie temporanee, spesso molto interessanti per chi segue le nuove tendenze dell'arte contemporanea. Il Palazzo Piozzo di Rosignano, invece, è del 1788: fu edficato per il notaio Carlo Francesco Canova, Cancelliere del Gran Priorato dell'Ordine di Malta ma poi passò a vari altri proprietari. A tutt'oggi conserva una bellissima cappella gentilizia, ex teatrino di corte, un maestoso atrio settecentesco, uno scalone neoclassico e il piano nobile decorato. Una passeggiata per Piazza Martiri della Libertà, la principale del paese, aiuta a farsi un'idea dell'atmosfera di Rivoli: luogo di ritrovo e manifestazioni artistiche e culturali, è molto viva, soprattutto in estate. Infine, non deve mancare una visita alla Maison Musique, ex mattatoio, e, se avanza tempo, anche una gita al Mulino “Barca”, ricostruito nel 1891, nella frazione di Bruere.  
