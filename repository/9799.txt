#titolo Grecia: Giorgos Karagounis - Le Stelle - Mondiali Sudafrica
  Controfigura nell'Inter, protagonista assoluto nel Panatihinaikos e nella nazionale greca. Giorgos Karagounis e' l'anima della squadra che andra' in Sudafrica per cercare di stupire il mondo come fece sei anni fa agli Europei in Portogallo. La base e' sempre la stessa e ne fa parte questo centrocampista di cui la Milano nerazzurra ricorda soprattutto un gran tiro che ando' a stamparsi sulla traversa durante una sfida di Champions contro i cugini rossoneri. 
 
Della Grecia Karagounis e' il regista indiscusso, ruolo che ha ereditato da quello Zagorakis che nel 2004 fu fondamentale per il trionfo in Europa. Su di lui il ct Rehhagel punta ad occhi chiusi e per questo gli ha affidato le chiavi della squadra. Lo stesso succede nel Panathinaikos fresco campione nazionale (per 'Kara' e' il secondo titolo vinto con la maglia dei verdi di Atene), come ha potuto verificare la Roma che dal club greco e' stata eliminata nel doppio confronto di Europa League. 
 
''Sto contando i giorni che mancano al mondiale - dice Karagounis - perche' e' un sogno che si realizza. Non conviene presentarsi da favoriti, come abbiamo potuto constatare di persona agli Europei in Portogallo: nessuno avrebbe scommesso un euro su di noi, e guardate com'e' andata a finire. Ma sia ben chiaro che non andremo in Sudafrica per fare i turisti''. 
 
Il problema e' la poca esperienza mondiale della Grecia, alla sua seconda apparizione in assoluto sulla ribalta iridata. ''Nigeria e Corea del Sud possono sembrare piu' deboli di noi - rileva l'ex interista - ma in realta' hanno piu' esperienza di  noi al Mondiale. Pero' questo non ci spaventa, la nostra vera forza e' un gruppo molto unito e avremo la possibilita' di toglierci qualche soddisfazione anche in Sudafrica, soprattutto se riusciremo ad avere uno stile un po' piu' offensivo. Semmai dovremo preoccuparci dell'Argentina, che per me non e' solo la favorita del nostro girone ma di tutto il torneo''. Si comincia a Porth Elizabeth il 12 giugno contro i sudcoreani, poi tutto cio' che viene e' tanto di guadagnato, basta non fare come al Mondiale americano, quando la Grecia incasso' tre sconfitte di fila rimanendo a zero anche nella classifica delle reti segnate. Ma con la regia di Karagounis sembra difficile replicare una figuraccia del genere.  
   
