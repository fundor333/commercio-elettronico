#titolo Vaticano: il 'grazie' di Parigi, 28/2 messa a Notre-Dame - Diario Vaticano
L'arcivescovo di Parigi, il cardinale André Vingt-Trois, celebrerà giovedì prossimo, alle 20, alla scadenza del Pontificato di Benedetto XVI, una messa a Notre-Dame de Paris per salutare il Papa e ringraziarlo per il suo operato.    Saranno presenti un centinaio di parroci francesi e tutti i fedeli sono invitati a partecipare "per testimoniare il loro riconoscimento" a Benedetto XVI. 
 Uno schermo gigante sul sagrato della cattedrale trasmetterà in diretta la messa.    In un messaggio, l'arcivescovo di Parigi, ha fatto sapere la sua "ammirazione davanti al coraggio di cui Benedetto XVI dà un bell'esempio dalla sua elezione nel 2005".    "Dopo Giovanni Paolo II, il Pontificato di Benedetto XVI lascia un segno nella Chiesa cattolica - prosegue Vingt-Trois - Il suo impegno personale nel dialogo tra fede e ragione, la sua perseveranza per ristabilire l'unità della Chiesa e la sua riflessione sull'impegno sociale dei cristiani saranno segni duraturi del suo Pontificato. Siamo felici di celebrare una messa per ringraziarlo a Notre-Dame de Paris il 28 febbraio prossimo". 
 E ancora: "Di Benedetto XVI, conserviamo un ricordo riconoscente della sua visita in Francia nel 2008, del suo passaggio a Parigi, del suo discorso inaugurale al College des Bernardins, della messa che ha celebrato sul piazzale degli Invalidi (sempre nella capitale francese, ndr.) e del suo pellegrinaggio a Lourdes".    Il responsabile della comunicazione della Conferenza episcopale di Francia, Vincent Fauvel, spiega all'ANSA che André Vingt-Trois, come altri vescovi, "ha deciso di non recarsi a Roma giovedì prossimo quando il Papa incontrerà i cardinali che desiderano salutarlo. 
 Preferisce ricordare Sua Santità nella propria diocesi, celebrando una messa nella cattedrale di Notre-Dame de Paris". Quindi si recherà a Roma per la preparazione del conclave. Ma avverte: "una candidatura di André Vingt-Trois non è all'ordine del giorno".    Il mandato di Vingt-Trois, 70 anni, a capo della conferenza episcopale di Francia scade il 1/O luglio prossimo. Secondo il portavoce della Conferenza episcopale, Bernard Podvin, "un'assemblea plenaria avrebbe dovuto riunirsi il 19 marzo per eleggere un successore ma sarà posticipata a aprile per permettere di rispettare i tempi del conclave e tenere conto dell'arrivo del nuovo Papa".  
