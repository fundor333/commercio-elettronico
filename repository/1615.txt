#titolo Un voto in pagella sull'alimentazione,proposta Osservatorio Dieta Mediterranea  - Alimentazione - Salute e Benessere
  Un voto in pagella per far crescere l'educazione alimentare, una 'materia' che dovrebbe essere sempre piu' studiata ed approfondita dai piu' piccoli studenti fino ai ragazzi piu' grandi. E' la proposta che lancia Vito Amendolara, neo presidente dell'Osservatorio regionale della Campania per la Dieta Mediterranea (patrimonio immateriale dell'Unesco). ''E' vero, ci vuole una normativa ad hoc - spiega Amendolara - ma sarebbe interessante avviare, in via sperimentale in Campania - e, perche' no, in tutta Italia -, un'iniziativa del genere per far crescere nei piu' giovani la necessita' di porre un argine alla malattie legate ad una cattiva alimentazione come l'obesita'''. 
Un modo, dunque, per far sentire i ragazzi protagonisti su un terreno decisivo per il miglioramento degli stili di vita. 
''Nelle prossime settimane - aggiunge Amendolara - avviero' contatti e promuovero' incontri con tutte le istituzioni interessate per organizzare seminari e riunioni nelle scuole di ogni ordine e grado - in una logica di sintesi e di sinergia - affinche' si possano concretizzare occasioni di crescita collettiva''. 
Ex assessore regionale all'Agricoltura, un passato in Coldiretti, Amendolara ora affronta da un altro angolo visuale, nuovo, le tematiche legate al mondo verde, all'ambiente, all'alimentazione. ''Quella dell'Osservatorio - dice - e' stata un'intuizione felice della Giunta Caldoro perche' frutto dell'unica legge in Italia sulla dieta mediterranea. Ora c'e', grazie a questa norma, la possibilita' di 'patrimonializzare' il riconoscimento immateriale dato dall'Unesco alla dieta mediterranea''. 
Secondo Amendolara, ''ora occorre lavorare perche', da un lato, si miri a migliorare lo stile alimentare e, dall'altro, ci si impegni per innalzare lo stile di vita, la qualita' della vita''. 
Alimentazione, ma non solo. Per Amendolara la dieta mediterranea va utilizzata come filo conduttore, con gli altri siti Unesco campani, ''come grande attrattore culturale''. ''Si tratta - conclude Amendolara - di utilizzare le grandi professionalita' che compongono l'Osservatorio per offrire una grande opportunita' alla nostra regione di creare condizioni di sviluppo e di miglioramento della qualita' della vita''. 
La legge vuole valorizzare i prodotti e i territori della Campania dove questo particolare regime alimentare si è sviluppato. Il centro delle attivita' e' nel Cilento, area che l'Unesco ha riconosciuto come sede della Dieta nel momento in cui l'ha inserita nel Patrimonio immateriale dell'umanità. La Regione Campania riconosce il valore del centro internazionale della Dieta Mediterranea del Palazzo Capano di Pollica (Salerno) e il museo vivente di Pioppi (Salerno), dedicato ad Ancel Keys, quali poli per la diffusione, la formazione, la ricerca e lo studio del regime alimentare. 
A tutto questo si aggiunge ora l'Osservatorio, il cui compito sarà quello di valorizzare la dieta mediterranea a 360 gradi, a cominciare dagli aspetti economici, sociali e culturali.  
