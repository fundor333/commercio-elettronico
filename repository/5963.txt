#titolo Una rosa cosmica per San Valentino - Spazio & Astronomia - Scienza&Tecnica
  Somiglia a una rosa rossa con sfumature blu: è la nebulosa planetaria, Sh2-174, visibile nella costellazione di Cefeo. L’immagine è stata catturata dall’americano National Optical Astronomy Observatory (Noao) e ritrae un’antica nebulosa planetaria, nata quando una piccola stella giunta alla fine della sua vita ha spazzato via i suoi strati esterni. 
Quando questo accade, della stella originaria rimane soltanto il nucleo e la stella si trasforma così in una nana bianca.  
Di solito le nane bianche si trovano molto vicino al centro delle nebulose planetarie, ma nel caso della nebulosa Sh2-174 la nana bianca è a destra: è la piccola stella azzurra che si trova quasi al centro della nume di gas dello stesso colore. Questa asimmetria è dovuta all'interazione della nebulosa planetaria con il mezzo interstellare che la circonda.  L'immagine è stata ottenuta da Travis Rector dell’università dell’Alaska ad Anchorage a partire da osservazioni riprese attraverso filtri diversi blu, arancione e rosso, che rendono possibile una visione simile a quella che può vedere l’occhio umano.  
