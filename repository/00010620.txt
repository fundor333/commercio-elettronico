#titolo Liga: Messi fa 90, Barca-Atletico 4-1 - Calcio
"Rivincere la Liga mi sembra impossibile, è la prima volta che mi ritrovo in una situazione come questa, in cui una mia squadra è così lontana dall'obiettivo. La prendo come una tappa della mia vita, un'altra esperienza, ma abbiamo troppi punti di ritardo ed è praticamente impossibile rimontarli". Le parole di José Mourinho nel dopo-partita di Real Madrid-Espanyol 2-2, quando ancora non si sapeva il risultato di Barcellona-Atletico Madrid (poi finita 4-1) hanno il sapore della resa: il Barça ha in tasca il titolo. "Nel campionato scorso ad un certo punto avevamo dieci punti di vantaggio sulla seconda in classifica, e alla fine abbiamo vinto il titolo - spiega Mourinho -. Non vedo come possa perderlo una squadra che ne avrà 13". La profezia di 'Mou', uscito tra i fischi assordanti del Bernabeu dopo il pareggio con la penultima in classifica, si è rivelata esatta, nel senso che ha parlato prima che il match del Barcellona finisse ma dando per scontato che avrebbe vinto. E così è stato, nonostante la rete iniziale di Falcao che aveva illuso gli uomini del 'Cholo' Simeone. 
 Poi sono arrivati il bel gol di Adriano, quello di Busquets con un tiro dopo azione da calcio d'angolo e soprattutto la doppietta di un Leo Messi ancora una volta mostruoso, a segno per la sesta partita di 'Liga' consecutiva e alla 14/a doppietta in questo campionato. Numeri da capogiro, che portano a 90 il totale delle reti segnate nell'anno solare dal fenomenale argentino. A segno è andato anche Cristiano Ronaldo, al suo centro n. 126 con la maglia del Real. Ha eguagliato Gento, sesto assoluto nella lista dei goleador 'merengue' di tutti i tempi. 
 Ora il portoghese 'punta' Ferenc Puskas, un altro fuoriclasse, poi davanti avrà soltanto Hugo Sanchez, Carlos Santillana, Alfredo Di Stefano e Raul Gonzalez, quest'ultimo il più prolifico di tutti con 228 gol in maglia 'madridista'. Le altre due partite giocate oggi per la 16/a giornata della Liga hanno fatto registrare due successi di misura, 0-1, delle squadre che giocavano in trasferta, a favore del Levante sul campo del Saragozza e del Rayo Vallecano a Valencia. 
 Queste le prime posizioni della classifica del campionato spagnolo: Barcellona 46; Atletico Madrid 37; Real Madrid 33; Malaga 28; Levante 27; Betis 25; Getafe 24.  
