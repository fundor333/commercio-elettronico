#titolo EUREGIO: ONLINE PORTALE GECT TIROLO-ALTO ADIGE-TRENTINO - Qualit√° Alto Adige
 
     (ANSA) - BOLZANO, 15 MAR - Il presidente della giunta
provinciale di Bolzano Luis Durnwalder, in qualita' di
presidente dell'Euregio Tirolo-Alto Adige-Trentino, ha dato il
primo click per lanciare il sito web www.euroregione.info.
   Il nuovo portale bilingue fa viaggiare il visitatore alla
scoperta della realta' transfrontaliera. ''La cooperazione
transfrontaliera non deve restare sulla carta - ha spiegato
Durnwalder - ma deve poter essere concretamente sperimentata dai
cittadini che vivono nelle tre regioni del Gect. Il nuovo
portale web dell'Euregio punta alla partecipazione e al
coinvolgimento diretto della popolazione, soprattutto della
fascia d'eta' giovane e dunque piu' informatizzata, dando ampio
spazio a persone, associazioni e luoghi che simbolizzano la
cooperazione fra Tirolo, Alto Adige e Trentino''. Grazie ad un
layout chiaro, semplice e di immediata fruibilita', realizzato
dai tecnici di Informatica Alto Adige sotto forma di puzzle, i
visitatori si possono muovere attraverso le 10 sezioni che
rappresentano le aree tematiche dove sono concentrati i
principali progetti dell'Euregio.
   ''I progetti sono tanti, spaziano tra i piu' diversi settori
- ha spiegato la segretaria generale del Gect Birgit Oberkofler
- e riguardano direttamente gli 1,7 milioni di abitanti delle
tre regioni''. ''Con un solo click - ha aggiunto il responsabile
di progetto Matthias Fink - si possono raggiungere numerose
informazioni su tutti i temi chiave dell'Euregio''. Le 10
caselle del puzzle sono le seguenti: cittadino, cooperazione,
cultura, istruzione e ricerca, economia, agricoltura e turismo,
energia, ambiente e risorse naturali, sanita', mobilita' e
traffico, lavoro, politiche sociali e integrazione, Europa.
Oltre alla storia, agli obiettivi e alle diverse forme di
collaborazione fra le tre regioni alpine, il portale offre agli
utenti tutte le informazioni e le ultime novita' sull'Euregio:
dai progetti a manifestazioni ed eventi, dalle pubblicazioni ai
documenti ufficiali.
           

 
