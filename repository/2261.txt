#titolo Immigrazione: Grecia:nuova tragedia in Egeo,20 morti  - Uomini e Mare - Mare
   (di Furio Morroni). (ANSA) - ATENE, 15 DIC - Ennesima tragedia dell'immigrazione nell' Egeo orientale , al largo dell'isola greca di  Mitilene  (Lesvos), dove durante la scorsa notte - a causa delle pessime condizioni meteo - è naufragato un barcone con a bordo 28 persone, 26 migranti clandestini tra i 20 e i 45 anni di nazionalità ancora sconosciuta, e due scafisti turchi.  
 Oggi la Guardia costiera ellenica ha recuperato su una spiaggia dell'isola 20 cadaveri e un solo superstite, un giovane di 20 anni, mentre i dispersi sarebbero ancora sette, tra cui i due scafisti turchi. Secondo i soccorritori, però, a causa del freddo e delle cattive condizioni del mare, è quasi impossibile che vi siano altri sopravvissuti. Comunque le operazioni di ricerca, sospese stasera con il calare del buio, verranno riprese domani alle prime luci dell'alba. Un bilancio - se venissero confermate 27 vittime - che farebbe di questo naufragio il più grave di quelli registratisi negli ultimi anni nell'Egeo.  
 Una tragedia di dimensioni analoghe era avvenuta nella stessa zona a fine dicembre 2009, quando nel naufragio di una 'carretta' del mare proveniente dalla Turchia erano morte 22 persone, tra cui sette donne e un bambino. Cinque anni prima, il 29 gennaio 2004, al largo dell'isola di Evia (Eubea), un barcone con 45 migranti era affondato, causando la morte di 19 di essi.  
 Ma nel mare Egeo, soprattutto in questo periodo invernale e prima dell'inizio della primavera, sono frequenti le sciagure che coinvolgono le imbarcazioni cariche di immigrati e ogni anno sono decine quelli che perdono la vita in naufragi.  
 A causa della sua vicinanza con la Turchia, l'Africa e il Medio Oriente, negli ultimi anni la Grecia è diventata un punto di transito obbligato per gli immigrati clandestini diretti verso l'Europa. In particolare le molte isole del Mar Egeo, che con il loro enorme numero di approdi discreti costituiscono una frontiera marittima molto porosa, sono un percorso abituale per i migliaia di clandestini che ogni anno, inseguendo il sogno di una vita migliore, sbarcano dapprima in Grecia e tentano poi di ripartire verso altri Paesi europei, Italia in primo luogo. La situazione é peggiorata con l'inizio, quasi due anni fa, della guerra civile in Siria, Paese dal quale negli ultimi mesi sono arrivati sulle isole greche migliaia di profughi. Questo vero e proprio assalto dei trafficanti di esseri umani alle isole greche è stato determinato dal successo delle misure adottate dalle autorità elleniche per ridurre il transito dei clandestini attraverso il confine greco-turco segnato nel Nord del Paese dal fiume Evros, lungo il quale il governo di Atene ha quasi ultimato la costruzione di una controversa barriera lunga 150 km, con filo spinato, telecamere di sicurezza e un fossato lungo 120 km, largo 30 metri e profondo sette, pieno d'acqua. 
 A ottobre dell'anno scorso, furono circa 10.000 i clandestini che attraversarono la frontiera dell'Evros, mentre a ottobre di quest'anno sono stati appena 26. E' soprattutto per questo motivo, come ha ribadito di recente il sindaco dell'isola di Lesvos, Dimitris Vounatsos, che i trafficanti di questi disperati sono tornati a preferire percorsi alternativi facendo transitare la loro "merce" diretta in Europa attraverso le isole greche. (ANSA).   
