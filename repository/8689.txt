#titolo Nuovo album di Bowie a marzo dopo dieci anni - Photostory Spettacolo
Se c'é un tratto ricorrente del multiforme artista David Bowie è saper sorprendere. Lo ha fatto di nuovo, tornando dopo dieci anni di silenzio con 'Where are we now?', sofisticata ballata intima e coinvolgente allo stesso tempo. 
 Sul suo sito ufficiale il video e l'annuncio di un nuovo album 'The Next Day' in uscita il 12 marzo. Prodotto dal suo collaboratore storico Tony Visconti, il singolo 'Where Are We Now?' è scritto da Bowie ed è stato inciso a New York. Nel giorno del suo 66/o compleanno David Bowie si conferma un passo avanti, sbaraglia tutti, elude twitter e siti specializzati a rintracciare i minimi rumor e regala l'inattesa perla. 
 La canzone è bella e sembra voler aprire una nuova porta della lunga, agitata, ispiratrice carriera del cantante britannico. E' stato 'Ziggy Stardust', è stato il 'Duca Bianco', ha innovato e travolto. Non si è mai sottratto alle suggestioni dei tempi. Il suo silenzio durato dieci anni e l'assenza di performance in pubblico (l'ultima nel 2006) cominciavano a far pensare ad un suo discreto saluto. 
 Soprattutto dopo le voci su problemi di salute e quel 'no' a Danny Boyle che lo avrebbe voluto con gli altri a rappresentare e celebrare l'unicità britannica nello show di inaugurazione delle Olimpiadi la scorsa estate a Londra. Il tributo a Bowie nello stadio olimpico c'é stato lo stesso, ma la scelta dell'artista forse la si capisce solo oggi che è tornato con musica e video. 
 Perché il contributo di Bowie non si è mai limitato alla musica: l'immagine per veicolarla è stata sempre un piano di grande espressione per l'artista. E lo conferma anche con quest'ultimo lavoro, di cui il video è protagonista. 
 Diretto da Tony Oursler, sono chiari i riferimenti al periodo berlinese di Bowie alla fine degli anni 70, tra i suoi più prolifici e influenti. L'artista appare insieme a immagini dell'autofficina situata sotto l'appartamento in cui viveva, insieme a immagini della città di quel periodo, mentre il testo pone continuamente la domanda "Where Are We Now?".  
