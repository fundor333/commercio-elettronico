#titolo Italiani i campioni mondo pasticceria 'under 23'  - Dolci Piaceri - Terra&Gusto
  - RIMINI - Sono due italiani i campioni del mondo di pasticceria, categoria Juniores (under 23): Gianluca Forino, 22enne di Roma, e Davide Verga, 21enne di Caviate nel Comasco, si sono aggiudicati il titolo a Sigep, il salone del dolciario artigianale piu' importante al mondo, in corso a Rimini Fiera fino a mercoledi'.  
La competizione vedeva impegnate anche coppie di giovani pasticceri provenienti da Brasile, Taiwan, Australia, Giappone, Singapore, Svizzera, Sud Corea, Nuova Zelanda e Francia. Per l'Italia e' una conferma: la competizione e' biennale e anche nel 2011 vinsero gli italiani. Al secondo posto si e' classificato il Giappone, al terzo Singapore. Verga lavora nella pasticceria di famiglia, Forino in una pasticceria a Roma.  
Tema del campionato era 'Il circo del futuro'; ogni squadra era rappresentata dai due pasticceri e dall'allenatore che faceva parte della giuria internazionale. Le prove prevedevano la realizzazione di una scultura in zucchero e di una in cioccolato, di una torta al cioccolato e di uno stecco gelato al gusto Dulce de Leche e glassato al cioccolato, tre praline, un dessert al bicchiere a base di crema pasticcera e frutta.  
