#titolo Banche: Ue,primo accordo su limiti bonus manager e Basilea 3 - Altre news - ANSA Europa
   Intesa di principio raggiunta durante la notte tra i negoziatori delle istituzioni Ue sulle nuove norme dei  requisiti di capitale delle banche , in applicazione di Basilea 3. L'accordo prevede anche, come chiedeva l'Europarlamento, di  limitare i bonus dei manager  la cui remunerazione avra' una quota variabile pari a quella fissa o al massimo doppia con l'ok degli azionisti. Le nuove norme dovrebbero entrare in vigore all'inizio 2014, ma gli stati membri devono ancora dare il loro via libera.              ''Per la prima volta nella storia della regolamentazione finanziaria dell'Ue metteremo un  tetto ai bonus dei banchieri '', ha dichiarato il capo negoziatore dell'Europarlamento Othmar Karas. ''Abbiamo tutti gli elementi dell'accordo'', ha assicurato il commissario Ue al mercato interno Michel Barnier. 
 
L'intesa, raggiunta su tutto il pacchetto, prevede infatti una  serie di misure per rafforzare i requisiti patrimoniali delle banche  con l'obiettivo di evitare una nuova crisi finanziaria come quella del 2008. E' una ''svolta'', l'ha definita la presidenza irlandese Ue che ha condotto i negoziati. Gli  stati membri devono pero' ancora dare il loro ok , e la questione sara' oggi affrontata a livello degli ambasciatori e martedi' dai ministri delle finanze Ue all'Ecofin. Londra resta fortemente contraria alla legislazione che impone un tetto ai bonus.     Barnier ha poi sottolinea che l'accordo politico raggiunto segna ''la  fine dell'epoca dei bonus  insensati e ingiustificabili''. D'ora in poi, ha aggiunto, ''le prese di rischio saranno piu' controllate'', e sara' ''l'inizio di una piu' grande trasparenza nel settore bancario europeo. Spero che l'accordo politico ottenuto questa notte sia confermato''. I 27 si pronunceranno sull'intesa gia' martedi' prossimo, quando a Buxelles si riunira' il Consiglio dei ministri delle finanze Ue (Ecofin). 
   
 SCHULZ; CON NUOVE NORME SISTEMA SICURO E TRASPARENTE   - ''Le nuove norme renderanno il sistema bancario piu' sicuro, piu' stabile e trasparente''. Cosi' il presidente dell'Europarlamento Martin Schulz ha accolto l'intesa di principio sulle nuove norme dei requisiti di capitale delle banche (Basilea 3) e i limiti ai bonmus dei manager. ''Le nuove norme - ha aggiunto - contribuiranno a evitare il rischio di una ripetizione della crisi finanziaria disastrosa che ha colpito l'economia globale nel 2008''. 
   
 ''Il tetto ai bonus dei banchieri - ha sottolineato Schulz - e' una misura innovativa che a mio avviso rende il sistema economico piu' giusto e piu' sicuro''. 
   
    
